---
layout: post
title:  "Кнея"
date:   2019-11-12
categories: essays
---

<em>Фантастикалық әңгіме</em>
<br><br>

<div class="align-center"><h3> I. Кнея </h3></div>
&#8213;&nbsp;&nbsp; Ұлы Дала, Қазақ жерінің, Ел ордасы - Астана қаласына қош келдіңіздер! Жергілікті уақыт 12 сағат 15 минут. Ауа райының температурасы 22 градустан жоғары... – деп «Нұрсұлтан Назарбаев» халықаралық әуежайының диспетчеры хабарлады. Оның арғы сөзі жан-жақтан бір арнаға төгілген ала-сапыран болып әуежайдың ғимаратынан шығуға асыққан жолаушылар шуылынан нашар естілді.

Мен әуежайдан шыға сала «ақылды» қол сағаттағы галамтор қосымшасы арқылы «ТЕСЛА» компаниясының таксиін шақырдым.

Алдыма жүргізушісіз автокөлік келіп тоқтады. Мен таксиге отырысімен дауыстап барар жерімді айтып, жайбарақат орныма жайғастым да терезеге қараумен болдым.

Менің сүйікті қалам – Астанам.

Қашанда көркіңе тоймаймын: зәлім-зәулім ғимараттарыңа, гүлденген саябақтарыңа, көшедегі адамдарыңа қарай бергім келеді.

Көшеде ағылып жатқан адамдардың арасында роботтар да кетіп бара жатыр. Алайда оларды тірі адамдардан еш айыра алмайсың.

Бұлай болады деп кім ойлаған?

Осыған да бойымыз тез арада үйренеді деп ешкім сене қоймаған да шығар. Алайда екі онжылдықтың ішінде, алғашқыда адам тұрмысын жеңілдетуге арналған, қарапайым темірден құралған роботтар келе-келе адамдардың арасында кең қоныс теуіп, үйлесімдік тауып, адамдардың арасына тез сіңіп кетті.

Ғылымның соңғы жаңалықтырын пайдалана отырып робот құрастыру деңгейі шыңына жетті. Жаны ғана жоқ демесең кейіңгі робот үлгісі тірі адамнан еш айырмашылығы жоқ.

Робот құрастырушылар кезінде ұлы америкалық фантаст-жазушы Айзек Азимовтың шығарған робототехниканың Үш Заңын негізге ала отырып роботтардың адамдарға қарсы шығуына тиым салған. Ол, роботтардың позитрондық миына нақты еңгізілген және мынадай Үш Заңнан тұрады:

Бірінші Заң. Робот адамға зиян келтіре алмайды және өзінің әрекетсіздігімен адамға зиян келтіруіне жол бермейді.

Екінші Заң. Робот адамның пәрмендеріне, егерде олар Бірінші Заңға қайшы келмесе, бағыну керек.

Үшінші Заң. Робот өзінің қауыпсіздігін, бұл Бірінші мен Екінші Заңға қайшы келмей тұрған жағдайда, қамтамасыз етуі керек.

Дүниежүзілік роботтар құру корпорациясының Астанада орналасқан Бас кеңсесі «Қазақ ұлттық электронды автоматтары» роботтарды жасап шығаруда.

Кез-келген адам өзіне робот сатып ала алады. Олар - бала тәрбиелейді, үйді тазалайды, ұсақ-түйек істерді атқарады, тағы да басқа көптеген тапсырмаларыңды орындайды.

Мен де өзіме бір робот алсам ба деген ойға келдім. Өзіме ой бөлісер серікті іздедім. Қасымда тірі жаннан ешкім болмаған соң осындай шешімге келдім.

Мен – математикпін.

Мен қаранғы материяны зерттеудемін.

Біз ғарыштың бес-ақ пайызын құрайтын жарық материаны көреміз де, соны білеміз. Ал, қалған тоқсан бес пайыз қаранғы материаны білмейміз. Алайда, бүкіл сыр қаранғы материяда жатыр.

Жәй тілмен түсіндіргенде ғаламда «Үлкен жарылыстан» кейін көптеген қарапайым бөлшектер пайда болады. Әр қарапайым бөлшек өзімен қоса өзіне қарама-қайшы тұратын қарапайым антибөлшекті дүниеге әкеледі. Осы екі бөлшек бірімен-бірі қосылса, бұл процесті «аннигиляция» деп атайды, бірін-бірі жояды.

Қарапайым бөлшектер бір-бірімен түрлі-түрлі болып қиюласа қосылып келе-келе көзге көрінетін әлемді құрайды. Бұл біздің қазіргі тұрып жатқан әлем.

Ал жарықсыз қарапайым антибөлшектер ше? Олар көзге көрінбейтін антиәлемді құрайды.

Біздің жарық дүниеде жарықтан асқан жылдамдық болмаса, антиәлемде, жарық жоқ болған соң, бұндай жылдамдық болуы әбден мүмкін деген болжам бар. Ал ондай жылдамдық болса онда адам баласы ғасырлар бойы армандаған мақсатына жетер еді, яғни, ғаламда жарықтан жылдам жылдамдықпен бір галактикадан екінші галактикаға саяхат жасау.

Міне мен сол қараңғы материаның құбылыстарының сипатын есеп арқылы зерттеудемін. Бір қызығы - бұл өзі бір бөлек әлем. Алайда ойымызда есеп арқылы көрінген әлемді жай қарапайым адам көру тұгілі, болжай да алмайды. Сондықтан болар сөзбен айтып жеткізу өте киын және оның мұнда қажеті де жоқ.

Сөйтіп бар уақытым жұмыспен өтуде. Серуендеуге уақытым жоқ. Үйге келсем қаңырыған қуыс күтіп тұрады.

Бүгін де мен іс-сапардан кеңсеме бірақ барып, күндегідей жұмысымнан түнделете шықтым. Үйге жету үшін арнайы аспалы вагоншаға отырдым. Ара ұясындай бір-бірінен аумайтын, тек есігінің сыртындағы тақтайшасында көрсетілген нөмерлері бар айрықша көп пәтерлі үйдің алдынан түстім. Қолымның терісі астына тігілген арнайы чип арқылы пәтерімнің есігін еркін аштым. Сол чипте жазылғанын оқып үйде орнатылған бас компьютер ойымдағымды орындады: шам жақты, шәйнек қосты, жуынатын су ағызды. Тамақтанңаннан соң қосулы тұрған телевизорды сөндір деп бас комьютерғе ойым арқылы бұйрып беріп, тосекке жантая кеттім. Ештеңеге де құлқым жоқ. Әбден шаршадым.

Қасымда жанымды түсінетін, жылы лебіз білдіретін жан болмағанға өкіндім. Үйленуге болар еді. Бірақ жақсы жарды қайдан табасың. Қазіргі келіншектер көптен бері аңсаған еркіндіктеріне ақыры қолдары жеткен сияқты. Өзіңді бүкіл жан-дүниеңмен, ет-теріңмен қоса жұтып қоюға дайын тұр. Балалы болудан қашқақтайды. Өз ойындағысын істегісі келенді. Еркектен еш айырмашылы жоқ. Ондай жардың маған қажеті жоқ.

Туыстарымнан да бет үзгелі қашан. Олармен тек телефон арқылы, онда да бес минуттан аспай сөйлесемін, бар қарым-қатынасымыз сол.

Заман солай!

Уақыт тығыз!

Бәрі де асығыс!

Жұмысыңда бір сәт кідіріп қалсаң, өкшеңді басып жұмыс іздеп кезекте тұрған мыңдағанның біреуне орныңды босатасың. Жедел ойлап, жедел жауап беруің керек. Онсыз болмайды.

Сонымен «Қазақ ұлттық электронды автоматтары» компаниясына хабарластым. Керегімді айттым.

Белгілінген уақытта үйге күміс түсті жылтыраған комбинезондар киген компанияның қызметкерлері пластиктен құйылған жәшікті кіргізді. Жәшікті ашып ішінен роботты алып шығып, оны іске қосты. Жынысын айыра алмайсын, не әйел, не еркек емес, сол екі арадағы бірдеңе. Әйелдің киімін кигізсе - әйел, ал еркектің киімін кигізсе – еркек болып шығады. Маған да керегі осы. Маған сұхбаттасатын жан керек. Кешіріңіздер, роботта жан жоқ екен ғой. Әйтеуір маған сұхбат құратын біреу керек.

Компания қызметкерлері арнайы мәлеметтерді қойын компьютерлеріне еңгізді де, «роботтың атын қалай қоясыз?» - деп сұрады. Есімін цифр немесе әріп арқылы қоюға болады екен. Мен көп ойланбастан қызметкерлердің комбинезонның кеуде тұсында ағылшын тілінде – «Kazak national electron automatics – K.N.E.A.» деп жазылған жазуға қарап, «Кнея» - дедім. Олар роботтың атын солай жазды.

Аты еркектен ғөрі әйел затына жақындау болған, қызғылт түсті шашы бойжеткен қыздың шашындай қысқа қиылған соң мен оны қыз деп қабылдадым. Сонымен қоса менің сурауым бойынша роботқа тізесінен жыртылған түсі кеткен көк джинсы мен тенниска кигізіп, аяғына кроссовки ілген соң, менің ойымнан шыққан, қатқан қыз боп шықты.

Сөйтіп біз Кнея екеуіміз үйде жалғыз қалдық. Жоғарыда айттым ғой адамнан еш айырмашылығы жоқ деп. Өзі ақылды, білмейтіні жоқ. Мен мәзбін. Одан қауып күтпеймін, адамға қарсы шықпау, адамды апаттан қорғау қағидаларын роботтар бұлжытпай орындайды.

Енді мен жұмыстан соң үйге асығатын болдым. Өйткені мені үйде Кнея күтіп тұрады.

Кнея менен жұмыста не болып жатқанын, күн қалай өткенін сұрайды. Мен де кәдімгідей рет-ретімен жауап беремін. Бір артық сұрақ қоймайды, ештеңе талап етпейді, қарсы сөз айтпайды, өкпелемейді, менімен ұрыспайды. Өмірдің рахаты! Сөйтіп күндер өтіп жатты.

Бір күні ойламаған оқиға болды. Күндегідей кешкісін біз Кнея екеуіміз жазғы кафеден үйге қайтып келе жаттық. Ойымызда ештеңе жоқ. Еркін күліп, қызықты әңгіме құрып келе жатырмыз... Бір кезде тар көшенің қараңғылау тұсында еңгезердей мықты үш жігіт бізді қоршауға алды.

Бір шикілік боларын бірден түсіндім. Үшеуі дөрекілік танытып, ыржиған күлкімен қарсы алдымызға тұра қалды. Біреунің қолында айдың сәулесімен шағылысып жүзі жарқ-жұрқ еткен пышағы бар.

&#8213;&nbsp;&nbsp; Мына, қос ғашық кептерлерге қараңыздар! Ештенеге де назар аудармайды ғой өздері! Махаббаттарында шек жоқ! –деді дөрекілеуі, өп-өтірік, сұп-суық кекесімен ыржиып.

&#8213;&nbsp;&nbsp; Бізге де махаббатыңыздың жылуын беріңізші! – дейді екіншісі Кнеяның қолынан үстамақшы болып.

Сол-ақ екен, Кнея көп ойланбастан қарама-қарсы тұрған еңгезердей жігіттің жанды жерінен тізесімен түртіп қалды. Анау тізерлеп жерге отыра кетті де, маңдайымен жерді сипап, бүгіліп түсті. Екінші жігітті Кнея кішкентай жұдырығымен, көзді ашып-жұмғанша жағынан соққы беріп жерге құлатты.

&#8213;&nbsp;&nbsp; Ал, саған, не керек? - дегендей үшінші жігітке бұрылып еді, ол қорыққаны соншалық, қолындағы пышағын жерге түсіріп алып, көзі алақтап, көше бойымен қаша жөнелді.

Міне, қызық!

Мына робот-қызды қауып-қатерден мен қорғауым керек емес пе еді, керісінше, мен ойланам дегенше, ол мені аман алып қалды. Мен оған аздап ренжіп, наразылығымды білдірдім. Кнея түк болмағандай, тек менің сөзіме күлді де, әрі қарай жайбарақат жүре берді.

Сол күннен бастап Кнея күрт өзгерді. Жайшылықта күлімдеп жүретін Кнеямның мінезі өзгерді. Ол өзі ойшыл болып алды. Күні-түні ойға беріліп, өзімен-өзі болады да жүреді. Бұрыңғы әзіл, күлкі жоқ. Бір нәрсе мазалайтын сияқты оны. Сұрасам, жауап кайтармайды.

Оның себебін кейін түсіндім.

&#8213;&nbsp;&nbsp; Кнея, не болды саған? Жүрші, көшеге шығып, серүендейік, - дедім бір күні.

Кнея көз алдын бұлыңғырланып, көмескі тартқандай болды, маған назарын аударса да, мені көрмей тұрған адамдай, біраз тұрып:

&#8213;&nbsp;&nbsp; Айтшы, махаббат деген, не? – деп сұрады ол.

Мен сасқалақтап, не дерімді білмей қалдым. Өйткені Кнеяда бұндай сұрақ туындайды деп, үш үйқтасам да түсіме кірмес еді.

Кнея – робот.

Ал, роботтарда сезім жоқ. Демек, бұндай сұрақ робот қоюы орынсыз, болмайды да. Құр темірде жан деген жоқ қой!

&#8213;&nbsp;&nbsp; Қап, оңбағандар-ай, - деп ашуландым мен. - Кнеямның басындағы позитрондық миына зақым келтірген екен ғой. Өйтпесе, мұндай сұрақ тумайды ғой роботта. Осыдан бірнеше күн бұрын болған сол түнгі оқиға есіме түсті.

&#8213;&nbsp;&nbsp; Ол, жәй әншейін нәрсе ғой, - дедім мен. -  Ойыңа алмаяқ қой!

&#8213;&nbsp;&nbsp; Қалай? Махаббат деген жәй нәрсе ме? – деп тоқтатар емес сұрағын Кнея.

Сосын:

&#8213;&nbsp;&nbsp; Мен ғаламтордан махаббат тұралы көп мәлімет іздедім, оқыдым. Қыз Жібек пен Төлген, Ромео мен Джульетта. Бірақ ештеңе түсімбедім. Не үшін бір адам басқа сүйген адамы үшін жанын пида етуге дейін барады? Менде ондай сезім жоқ.

&#8213;&nbsp;&nbsp; Қалай жоқ? – деп әзілдедім мен. – Анау бір түнде сен емес пе едің, мені қорғап қалған. Мен үшін жаныңды беруге дайын тұрдың ғой.

&#8213;&nbsp;&nbsp; Рас па? – деп сеніп қалды Кнея. Ол балаша куанғаны сонша, мен Кнеяны алдап тұрғаным үшін, өзімнен-өзім үялдым. Ал ол болса менің қалжынымды байқамай тұр.

&#8213;&nbsp;&nbsp; Бұл, не деген керемет сезім. Адам баласы қандай бақытты! Бұл - Ұлы сезім! Адамзат тек осы сезімі үшін құдайға рахмет айту керек қой! – деп өзімен-өзі үйде вальс билеп жүріп.

Ертеңіне мен жұмыстан робот құру корпорациямен хабарласып, болған барлық мән-жайды баяндап бердім. Корпорацияның қызметкері бұрын бұндай жағдай болмағанын айтып, бұл мәселеге шұғыл түрде көңіл аударатындарына сендірді.

Айтқандарындай, кешкісін үйге күміс түсті жылтыраған комбинезондар киген компанияның қызметкерлері келді. Пластиктен құйылған жәшікті қоса ала келіпті. Оны үйге кіргізді.

Үйге табыт кіргізгендей мен өзімді біртүрлі сезіндім.

Кнея болса ештеңе түсінбей жалтақтап, қараумен болды маған. «Бұлар кім? Бұнысы не?» – деген сұрақтар тұрды назарында.

&#8213;&nbsp;&nbsp; Қорықпа, Кнея! - дедім мен. – Олар сенің денсаулығыңді тексеру үшін келіп тұр. Біраз күндердең соң біз қайта қауышамыз!

Бірақ бір кеткеннен соң Кнеям қайтып оралмады. Корпорацияның қызметкерлерінің баяндауынша Кнеяның позитрондық миына бұрын-соңды болмаған белгісіз зақым тиген. Оның себебін олар анықтаяла алмаған соң, Кнеяны сөндіріп тастапты. Ал, Кнеяның орнына басқа робот алуыма немесе төленген ақшаны қайтарып алуыма болатынын ескертті.

Бірақ маған жаңа робот та ақшалары да керек емес еді.

Корпорацияға Кнеяны тапсырғаныма өкіндім. Бекер! Бекер!

Жатсам да тұрсам да Кнеям көз алдымда тұрды. Күні-түні оны аңсаумен болдым.

Түсімде Кнея маған ренжіп тұрғандай болды.

&#8213;&nbsp;&nbsp; Мен саған сеніп едім. Бұл қалай сонда? Менде сезім болмағаны ма? Әлде, сенде маған деген махаббат сезімі жоқ па еді? Ондай сезім жоқ болса мұмкін сен өзің де робот шығарсың?

Робот?!

Мен шошынып ояндым: «МЕН КІММІН ӨЗІ?».


<br><br>

<div class="align-center"><h3> II. Күш </h3></div>
Кнеямен айырылысқаным маған ауыр тиді. Бірнеше жылдар өтсе де есімді көпке шейін жиялмадым. Жан дертім жұмысыма да кері әсерін тигізбей қойған жоқ. Ойларым айдалада болған соң жұмысым баяу тартып, оңға баспады. Бастығымнан тағыда да сөгіс алғаннан соң, «қой бұлай болмайды, жұмысымнан айырылсам, нан таба алмай қалармын. Қаңғырып кетермін. Маған керегі осы ма? Жо-о-қ!» - деп өзіме-өзім тежеу жасап, бұрыңғы жайбарақат қалпыма қайтып оралуыма тырыстым.

Жұмысыма берілгенім сонша уақыт қалайша өтіп жатқанын ұмытқан сияқтымын.

Бірақ қанша тырысқаныммен Кнеяны ұмыта алмадым. Кейде жұмыс үстінле қиялға беріліп Кнея екеуіміз серуендеп бара жатқанымыз көз алдыма келе қалады. Байқаусызда «Кнея!» деп атын дауыстып атап қалған күндерім де болды. Әріптестерімнің маған жалт бұрылып, таңғала қараған назарларынан есімді жия қойып, еріксіз жимиған қалпымда ештеңе болмағансып отыра берем.

Ақыры, өзіме тағы бір рет робот алып көрсем бе деген ой келді. Мүмкін Кнея жанымда болған сол бір шуақты күндер қайтып келер деген үміт мені қамшылаған болар.

Сөйтіп «Қазақ ұлттық электронды автоматтары» компаниясына тағы да хабарластым.

Көп күттірмей үйге күміс түсті жылтыраған комбинезондар киген компанияның қызметкерлері келді. Үйге пластиктен құйылған жәшікті қоса кіргізді. Жасап жатқан іс-әрекеттері таныс. Жәшікті ашып ішінен роботты алып шығып, оны іске қоспақшы болды. Бірақ, бұл жолғы роботтарының дене бітімі ықшамдау болып шықты. Ересек адамнан ғөрі, балаға келіңкірейді екен. Қазандай дәу тақыр басын ұстап тұрған қылтиған мойыны тағы да бар.

Компанияның қызметкерлері кешірім сұрап әкелген роботты айырбастауға талпынып еді, мен оларды тоқтатып роботтың осы нұсқасына келісім бердім.

Роботқа байланысты арнайы мәлеметтерді қойын компьютерлеріне еңгізді де, «роботтың атын қалай қоясыз?» - деп сұрады. Есімін цифр немесе әріп арқылы қоюға болатыны есімде. Мен осы жолы да миымды көп қатырмай, пластик жәшіктің қырында сериялық нөмері – «K-3» деп жазылған жазуға қарап тұрып, «Күш» - дедім. Олар роботтың атын солай жазды.

Менің сурауым бойынша бұл бала-роботқа тізесі тұсынан балағы қиылған шалбар мен қысқа жеңді жұмсақ жейде кигізіп, аяғына кроссовки ілді. Шалбарының балақтарынан қылтиған қос сирақтары күлкіңді келтіреді.

Сөйтіп біз бала-робот Күш екеуіміз үйде жалғыз қалдық. Роботтан қауып күтпеймін, адамға қарсы шықпау, адамды апаттан қорғау қағидаларын роботтар бұлжытпай орындайды. Ол, роботтардың позитрондық миына нақты еңгізілген және мынадай Үш Заңнан тұрады:

Бірінші Заң. Робот адамға зиян келтіре алмайды және өзінің әрекетсіздігімен адамға зиян келтіруіне жол бермейді.

Екінші Заң. Робот адамның пәрмендеріне, егерде олар Бірінші Заңға қайшы келмесе, бағыну керек.

Үшінші Заң. Робот өзінің қауыпсіздігін, бұл Бірінші мен Екінші Заңға қайшы келмей тұрған жағдайда, қамтамасыз етуі керек.

Балалы болмасам да, Күшке өз баламдай қарамақшы болдым.

&#8213;&nbsp;&nbsp; Қара да тұр сенен мықты математик шығармасам ба! – деп қоямын өзімше.

Мен ата-анасы баласының тәрбиесіне не береді, соның бәрін Күшке де бермекшімін.

Ол өзі ақылды, алғыр бала болып шықты. Пайымдау қабылеті де аса зор екен. Мен үйреткеннің бәрін қолма-қол жаттап ап, менен бір елі қалмай, ілесіп келеді. Мен оған Евклид геометриясынан бастап Лобачевскийдің кеңістік геометриясына дейін үйреттім. Алгебраның да түр-түрін оқыттым.

Күнде кешкісін үйге келген соң біз Күш екеуіміз менің жұмысымда болып жатқан жаңалықтарды талқылаймыз. Күш кәдімгідей ақылды, тұрарлық қеңес бере бастады маған.

Естеріңізге салайын, мен – математикпін.

Мен ғаламның тоқсан бес пайыз құрайтын қараңғы материаның құбылыстарының сипатын есеп арқылы зерттеудемін. Қараңғы материяда жарық жоқ болған соң, жарықтан жылдам жылдамдық болуы әбден мүмкін деген болжам бар. Олай болған жағдайда адам баласы ғаламда жарықтан жылдам жылдамдықпен бір галактикадан екінші галактикаға саяхат жасай алады.

Күш осының бәрін тез түсініп, маған көп ақылды кеңес берді. Соның ішінде дискреттік математиканы қолдануды ұсынды. Бұл бір дәл айтылған кеңес болды, жұмысым жандана түсті. Бұның бәрін мен өз ойларымдай басшыма жеткіздім. Енді қалай? Мен Күш кім екенін жұртқа жариялап жатпаймын ғой. Сосын Күш – ол бала-робот, ал мен болсам адаммын, бір үлкен корпорациясының қызметкерімін. Онда тұрған не бар?

Бір күні Күш екеуіміз ақылдасып отырғанда Күш тағы бір мынадай ұсыныс айтты. Адамның миы – ол кішігірім ғалам. Бүкіл әлем біртұтас болғанан соң кішігірім ғалам мен үлкен ғалам өз-ара тығыз байланыста. Дәлел ретінде матемактик Белл теориясын келтірді. Белл дәлелдеп берген теориясы бойынша қарапайым бөлшектер аралары алыс қашықтығына және уақыт ұзақтығына қарамастан, мейлі аралары миллиардтаған шақырым немесе миллиардтаған жылдық қашықтықта болсын, өз-ара байланыста бола береді. Сондықтан үшыратын зымыранды ғаламның белгіленген бір нүктесіне қойып тұрып ғаламның кішірейтілген проекциясы арқылы адамның миына белгілеу керек, сосын сол адам медитация арқылы оймен сол зымыранды бір нүктеден керек нүктеге дейін үшыра алады. Ойдан асқан жылдамдық жоқ қой!

&#8213;&nbsp;&nbsp; Астапыралла! - мен жағамды ұстадым. Бұндай ой маған еш уақытта келмес еді. Керек десеңіз әлемдегі ең мықты фантаст-жазушыларының ойларына да келмес еді.

Бірақ математика есептері Күштің ойының негізі бар екенін көрсетіп тұрды.

Енді не істеу керек? Не де болса, тәуекелге бел буып басшыларыма Күштің ойын жеткіздім. Әрине, бұл өз ойым деп есеп бердім.

Басшылар бұл ойымды құптап, арнайы жоба құрып, мықты деген математиктерді бұл жобаны іске асыру үшін шақырды. Әлбетте, бұл жобаның жетекшісі боп мен тағайындалдым.

Мен мәзбін. Ойда-жоқта күрделі жобаның жетекшісі болдым. Қызметім жоғарлады, табысым да көбейді. Ал, осы жоба іске асырылса мен қомақты қаражат астында қаларым даусыз. Онда көптен бері армандаған қымбат вилла да, мәшіненің ең соңгі маркасына да қол жеткіземін. Балдай қияли арманымда шек жоқ.

Мен тыныштықтан айырылдым. Тұрсам-жатсам көз алдымда жобадан табар пайдам. Киімімді де ауыстырдым. Енді мен ақ көйлек, костюм киіп, мойыныма галстук тақтым. Джинсы, тениска, кроссовкилерді жайына калдырдым.

Бірақ жобаны іске асыру жолы лайықты білімді талап етті.

Мен үйге келісімен Күштен жобаны қалай іске асыру жолдарын табуға болатынын сұрастырамын. Күш жауап береді. Мен ол ұсынған шешімдерін ішінен ең дұрысын таңдап алып, келесі күні жұмыста соны жүзеге асырамын. Сөйтіп күндер өтіп жатты.

Бара-бара Күштің математика мен физика саласындағы білімі менікінен қайда жоғары бола бастады. Енді мен оның айтқанын түсінбейтін болдым. Қанша күш салсам да оның айтқанына миым жетпеді. Позитрондық ми адамдікінен қайда жүйрік болып шықты.

Мен енді қобалжи бастадым. Қол астымдағы қызметкерлеріме жобаның шешімін шығару тапсырмаларын бере алмасам, өйткені өзім түсінбеймін, олардан не талап етемін? Енді не істеу керек?

Шындықты айтсам бұның соңы немен аяқталары белгілі.

Ал, үйде күнде кешкісін мені Күш күтіп тұрды. Ол келесі ойын маған жеткізбекші. Бірақ мен оны түсінбеймін.

Күндер өткен сайын Күш екеуіміздің армыз алшақтай бастады. Оны сезіп жатқан Күш жоқ. Ол өзін ойларын жеткіземін деп тырыспак. Мен түк түсінбей сарсаң болам.

Мен ызалана бастадым. Арманымның күл-талқаны шығуына мен, әрине, Күшті кінәлаймын. Иә, ол болмаса ондай идея маған келмесі хақ. Сол сәттен бастап мен Күшті жек көріп кеттім. Оның көзіне тік қарай алмаймын болдым. Оны жек көріп тұрғанымды сезіп қоятын сияқты. Не істерімді білмедім.

Басым ауырып, қан қысымым қөтерілітін болды.

О, Жаратқан, мен жынданатын шығармын!

Күндердің бір күні Күш әдеттегідей жоба туралы бірдеңе айтқысы келіп еді, мен түсінбегеніме өзімнен өзім ашуландым. Тіпті ызадан жарылуға дайын тұрмын. Ал, Күш болса менің не себептен ашуға булыңғамыды түсінбей тұр.

Менің алдымда өз ойын жеткізе алмағаны үшін өзін кінәлі сезінсе керек, Күш асығыс-үсігіс қағазға есеп жаза бастады. Есеп арқылы бір нәрсені маған дәлелдемекші. Өзі апыл-ғұпыл сөйлеп, жұтынып та қояды.

&#8213;&nbsp;&nbsp; Ақылдысынай мына Күш-іктің. Қылтиған мойнын бұрап аларма еді өзінің, - деген ызаға толы долы сөздер жүректің түбінен туып ішті жарып щықпақшы еді де, бірақ көмейіме келіп тірелді. Өз ойымнан өзім шошып кеттім: «Е-е, бұндай ойлар менде пайда болса, жүйкем әбден тозған екен ғой!»

Бірақ ақыры шыдай алмай, мен оған айқайлап жібердім:

&#8213;&nbsp;&nbsp; Тоқтат, болды!!! Жетер енді!!!

Менің мына айқайымнан шошынды ма, Күш кенет әлсірей басады. Дауысы тыныш, баяу шығады.

Мен бірден түсіндім - қуаты таусылып барады. Позитронды ми адамның миына қарағанда жүйрік болғанымен, қуаты жағынан шектеулі.

&#8213;&nbsp;&nbsp; Сенің де осал жерің бар екен ғой. Ал, Күш, күшің қайда кетті? - деп дауыстап кекеттім.

Байғус бала-робот Күш үндемей, бір орында қатып қалды. Көзінің оты сөнуге дайын тұр.

Бірнеше айлар, күндер қарбаластың үстінде өткізген менің де денсаулығым сыр бере бастаған сияқты. Жүрек тұсым шаншып, басым айналды. Көз алдым қарауытып, әрі қарай не болғанын білмедім, беймәлім бірдеме болып кетті.

Ауруханада есімді әрең жидым. Дәрігерлердің айтуы бойынша, мені ауруханаға жеткізген бала-робот Күш екен. Өзі сөніп бара жатса да, бойындағы соңғы қуатын жиып ап, мені көтеріп ауруханаға әкеліпті. Ол сәл кідіргенде, менің аман-есен қалуым екі талай екен. Ал, бала-робот Күштің позитронды миының куаты мүлдем жойылып кетіпті, қайта іске қосуға жарамайды екен. Оны компаниядан келген қызметкерлер сөндіріп тастапты.

Сол түнде мен түс көрдім. Түсімде Кнея екеуміз қол ұстасып Бурабайдың «Оқ жетпес» тауының етегіндегі, ақ қайың мен қарағайы аралас, тоғайдың арасында  серуендеп жүр екенбіз. Кнея еркін күліп, менің назарымды жазғы күннің құлпырып тұрған хош иісті дала гүлдеріне аударып: «Қарашы айнала қандай ғажап, қандай әсем! Біз екуміз бақыттымыз! Иә?! Бұдан артық не керек бізге?» деп, мені қолымнан тартып, балаша ойнағысы келіп тұрғандай.

Мен Кнеяның қолынан мықтып ұстап ап: «Кетпеші, Кнея, қалшы менімен», - деп жыларман болып тұрғандаймын.

&#8213;&nbsp;&nbsp; Мен ешқайда кетпеймін және де кеткенім жоқ. Мен сенің жүрек түбіндемін, - деп жауап береді Кнея.

&#8213;&nbsp;&nbsp; Келші, жаным, - деймін.

&#8213;&nbsp;&nbsp; Келемін, - деп жауап береді Кнея.

Тәтті үйқымнан ұялы телефонымның қоңырауы оятып жіберді. Мен телефонды еріксіз көтеріп: «Алло! Бұл кім екен?» - дедім.

Жауап қайтарған қыздың дауысын, бірден, мүлтіксіз таныдым: «Бұл мен – Кнея!»

КНЕЯ???!!!

<br><br>

<div class="align-center"><h3> III. Мен </h3></div>
Сонымен мен Кнеямен қайта тілдестім, бірақ әзірше телефон арқылы. Не түсім, не өңім екенің айыра алмай тұрмын. Дауысы Кнеянікі, оған күмәнім жоқ. Алайда Кнеяны сөндіріп тастамап па еді. Ол да есімде. Бұл қалай сонда? Кнея телефон арқылы ештеңе айтып үлгерген жоқ, телефоны сөніп қалды. Содан бастап телефонымды үнсіздік басты. Қайта қоңырау соғайын десем Кнеяның телефон нөмері шықпады. Қайда хабарласарымды білмедім. Сөйтіп белгісіздікте бірнеше күн кештім. Одан әрі шыдай алмадым.

Енді менің бар ойым Кнеяны тауып алу. Оған қолайлы жағдай тағы бар – қолым бос. Мен өз еркіммен арыз жазып жұмыстан шығып кеткем. Ақша жағынан да бірінші кездері тарлышылық көрмеймін, ептеп жинап алған қорым бар.

Алдымен мен робот құру корпорациясының Астанада орналасқан «Қазақ ұлттық электронды автоматтары» Бас кеңсесіне бардым.

Зәулім ғимарат көздің жауын алады. Биіктігі сонша төбесі жақыннан көрінбей көкке өрлеп, бұлттарды шаншып аспанға тіреледі. Кіреберіс есікте күзет атаулысы көрінбейді. Ғимаратқа еркін кіруге болады. Келушілір тек қолдарының терісі астына тігілген арнайы чип арқылы анықталады.

Айпақшы, бұл ғимаратта бірінші болып сәулетшілер ішкі кеңістікті өзгерту әдісін қолданған. Мен бұрын естуім бар, бірақ көріп тұрғаным бірінші рет. Ішкі кеңістікті өзгерту арқылы ғимараттың ішінде кішігірім қалашық салынған. Бұнда істейтін көпшілігі Алматы тумасы болғаннан соң, бұл қалашықтың өз Алатауы бар, Медеу мұз айдыны, Көк төбесі бар. Тіпті, Шымбұлағы да бар екен. Ал, сол қалашықтың өзі де көптеген алып ғимараттардан тұрады. Әр қайсы бір-бір зертхана-лаборатория. Кейбір зертханалардың әйнегінен ішіндегі алып бойлы роботтарды көруге болады. Әр қайсысының биіктігі 10 немесе 20 метрге дейін барады. Бұл басқа планеталарға жіберілетін өндірістік роботтар. Бұлар ауыр, лас, қиын және қауыпты жұмысқа  жұмсалады. Қолдануға дейін сөніп, үнсіздік сақтап тұр. Ғажап көріністер!

«Ал, бұның бәрін қалай сыйдырған?» - дейсіз ғой. Белгісіз. Әйтеуір ғимараттың сыртқы мөлшеріне тиіспей ішкі кеңістігін өзгерткен. Бұл жаңа әдісті енді дүниежүзінде бар сәулетшілер қолданбақшы. Әсіресе, жер тапшылығы азабын көріп отырған мемлекеттер қызығушылық танытып отыр.

Компания қызметкерлеріне не себептен келгенімді айтым, жәрдем сұрадым. Бірақ олар сөндірілген робот жайында ешқандай ақпарат бере алмайтындарын хабарлады.

Ақыры, компания қызметкерлері мені компанияның нейробиолог-психолог, профессор Карен Аязбен кездестірді. Азан шақырып қойған есімі – Қаражан, ал тегі - Аязбаев екен. Ол аты-тегін шетелдікке еліктеп қысқартып және бұрмалап қойыпты. Жасы шамасы 60-тан асқан еркек. Дәу көзілдірікті пұшық мұрыны тіреп тұр. Ал бетінде сақал-мұрты жоқ, көсе болған соң, бет-әлпеті маған әжім-әжім басқан кемпірдікіндей жағымсыз боп көрінді. Шаштан айырылған жылтыр тақыр басы тек екі жағынан шошайып тұрған бүйраланған қою өсімдіктерімен бай. Дауысы да жіңішке, шіңкілдек келеді. Мен оны бірден жақтырмай, оған ішімнен сенімсіздік білдірдім. Әлбетте, ішкі сырымды сыртқа ақтармадым. Танысқаныма қуаныштымын деп қолын қыстым.

Профессор өзінің ассистенті жасы 28-30-дардағы жас ғалым Ғани Шоңбаевпен таныстырды. Ол қазақ, ағылшын, орыс тілдерін еркін меңгерген, әлемдегі белгілі жоғары оқу орынын бітіріп келген, қолында IT-технология, биология, химия мен физика PhD дипломдары бар жас маман. Көздерінен білімге деген кұштарлықтың ұшқыны атып тұр.  Ол маған бірден ұнады. Онымен мен бұрыннан таныс достай, төс қағысып амандастым.

Профессор Карен Аяз роботтарды сөндүру кезінде сараптама өткізіп, арнайы комиссия алдында есеп береді екен. Арнайы комиссия, оның ішіне инженер-программист, инженер-технолог, биоинженер, физио-нейролингвинолог, тағы да басқа көптеген робот құрастырушы мамандары кіреді, сараптаманың қорытындысы бойынша келесі шешім қабылдайды: роботты сөндіру немесе қайта өңдеу. Роботты сөндіру туралы шешім, бұл күрделі мәселе болғандықтан, арнайы комиссияның мүшелерімен бірауыздан қабылдануы керек.

Роботты сөндіру екі жолы бар. Біреуі – балқыту пешке салып роботты қорыту. Бұл роботтың позитронды миына вирус жұқты деген қауып-күдік бар кезде. Басқа роботтардың миына қауыпты вирус жұқпасын деген оймен жасалады. Екіншісі – позитронды мидың белгісіз себептермен жөнді істемеуі. Бұндай жағдайда позитронды миды сөндіріп тастайды. Мидағы ақпарат мүлдем жойылады.

Ал, роботқа зақым тисе, қол-аяқтары жөнді істемей қалса, онда роботты қайта өңдейді. Бұндайда позитронды миды сөндірмейді, өңдеуден өткен робот өзінің міндетін әрі қарай жалғастыра алады.

Профессор Карен Аяз Кнеяны есіне түсіре алмады. Көптеген роботтардың қайсыбірін есінде сақтасын? Иә, құжаттар бойынша Кнеяны сөндіру керек екеніне ол қорытынды жасаған. Ол психология маманы болса да Кнеяның миына қайдан зақым тигенін анықтай алмады. Нәтижесінде комиссия Кнеяны сөндіру туралы шешім қабылдаған.

Бұны естігенімде жүрегім аузыма тіреліп, жаным шыға жаздады. Кнеядан мәңгібақи айрылған екенмін деп ойладым. Бірақ, маған телефон соққан кім болды?

Психолог та аңтаң. Біраз ойланып тұрды да, мені өзінің жетекші ететін зертханасында апарды. Зертханасы бір кең бөлмеден тұрады екен. Столдың үстінде бірнеше компьютерлер тұр. Кейбіреулері қосулы. Компьютерден тартылған сымдар миы ақтарылып жатқан роботқа қосылған. Монитордан ақ халатты зерттеушілер мида қандай өзгеріс болып жатқанын анықтауда.

Карен Аяз мақтанышпен өзі ойлап шағарған позитронды мидағы ақпаратты сол қалпында сақтауға болатын серверді көрсетті. Ол ойлап шығарған сервердің ақпаратты сактау қоймасы алып екен. Оған бірнеше позитронды ми ақпараттарын сақтауға болады. Енді профессордың зерттеуден өтіп жатқан жаңалығы - позитронды миды адам денесімен үйлестіру. Адам денесін ішкі ағзаларімен коса 3D принтерімен басып шығаруға болады. Бұл киындыққа соқпайды. Ал, позитронды миды адамның ағзасына қалай жалғау керек? Міне, бар мәселе қайда жатыр! Ондай не адам емес не робот емес жартылай жанды киборг дейді екен. Бұл мәселемен бүкіл әлем ғалымдары айналысып жатыр екен. Әзірше оңды нәтиже жоқ.
Әрине, бұның бәрі теория тұрғыда зерттелуде. Қазақстанның заңдары бойынша бұндай жұмыстар тәжірибелі тұрғыдан тиім салынған. Заң бұзушылар қылмыс заңмасымен қудаланады.

Ассистенті Ғани бірдеме айтқысы келіп еді, профессор оның сөзін бөліп жіберіп, не сенбептен екені белгісіз, ашуға булынды.

«Сөнген роботтың жоқтаушысың ба» деп, бет-ауызы қисайып маған да ашу үстінде нешетүрлі жаман сөздер айтып, корпорациядан қуып шықты. Ол аз болғандай оның бұйрығы бойынша менің чипіме шектеу еңгізіп, мені корпорация ішіне кіргізбей қойды.

Ал, профессордің өзі болса үйі корпорация ғимаратының ішінде болған соң сыртқа айлап-жылдап шықпайды. Енді онымен кездесу қиынға соқты.

Не істерімді білмей әуре-сарсанға түстім.

Ойламаған жерден аяқастынан көмек келді. Мен жатып шыққан аурухана бала-робот Күш туралы ақпарат сұрады. Мен тез арада керек ақпаратты жеткізуге сенім білдірдім де, корпорация басшысынан чипімдегі шектеуді уақытша доғаруды сұрадым. Екі мекеме басшылары келісе отырып маған корпорацияға уақытша кіруге рұқсат берді. Рұқсат жарты сағатқа ғана берілді.

Корпорация ішіне кірісімен мен дереу Ғанимен кездестім. Амандық-саулық сұрастырып болғаннан соң мен одан:

&#8213;&nbsp;&nbsp; Өткенде не айтқың келіп еді? – деп сұрадым.

&#8213;&nbsp;&nbsp; Қалай айтсам екен Сізге, - деп біраз ойланып тұрып.

&#8213;&nbsp;&nbsp; Жарайды, қуанышты жағдай ма әлде жоқ па, оны өзіңіз шешерсіз, - деді де әңгімесін жалғастырды.

Ғанидың айтуы бойынша профессор Карен Аяз Кнеяны есіне түсіре алмағаны жалған. Кезінде Кнеяның позитронды миынан керек ақпаратты өзі шығарған арнайы серверге көшіріп алған. Бұған заңмен шектеу қойылмаған. Өйткені бұл электронды салаға жататын жұмыстар. Енді ол таяу арада киборгтарды шығаруға заңмен шектеуі койылмаған Латын Амерникасы мемлекеттерінің біріне барып зерттеулерін тәжірибелі тұрғыдан одан әрі жалғастыру ойы бар екен. Кнеядан киборг шығару. Бұны ол елден жасырып отыр.

Сөйтіп бір неше жыл Кнеяның уақытша денесі сервер болады. Кнея бір амалын тауып компьютер арқылы менімен хабарласқан болса керек.

Мен бір жағынан қуансам да, екінші жағынан Кнеяның серверде қамауда қалғаны мені қатты қынжылтты.

&#8213;&nbsp;&nbsp; Аға, - деді Ғани. – Мені де жазықсыз роботтың жаны жоқ дегенімен, қазіргі жағдайы қуантпайды. Ал, Кнеядан киборг шығару бұл нағыз барып жатқан айуандық деп ойлаймын. Өкінішке орай профессордың сөзі менікіне қарағанда өтімді. Сондықтан менің сөзіме ешкім құлақ аспайды да. Профессорға қарсы шықсам қудалауға қайта мен түсермін.

&#8213;&nbsp;&nbsp; Сіздің Кнеяға деген махаббатыңыз мені таңғалдырды. Мен қолымнан келер бар көмегімді беруге дайынмын, - деп сөзін аяқтады.

Алдымен мен Ғаниға жарты сағат қана уақытым барын айтып чиптен босатуын сұрадым. Ғанидың көмегімен қолымды тілдім де чипті суырып алдым. Сосын сол чипті ғимараттан сыртқа шығып бара жатқан бір баланың ойыншығының арасына салып жібердім. Сөйтіп мен электронды жүелері бойынша ғимараттан шыққан болып шықтым. Енді бос уақытым өз еркімде.

Ғанидің көмегімен профессор Карен Аяздің мекен-жайын біліп алып сонда тарттық. Өйткені бүкіл жасырын тәжірибелерін үйінде өткізеді екен. Сол үшін арнайы қондырғылары мен саймандарын үйіне жеткізген...


<div class="align-center"><h3> IV. Біз </h3></div>
Профессордың үйі – үш қабатты коттедж. Көк төбе баурайында салынған. Үйді қоршаған тастан қаланған биік қабырғасы бар. Не күзет, не отбасы мүшелері көрінбейді. Біз Ғани екеуіміз қабырғадан секіріп өтіп артқы жағынан үйге ендік.

Жеміс-жидек бақшасында орналасқан жазғы жаппа күркеде профессор Карен Аяз жайбарақат жатып журналдар оқу үстінде.

Бізді көргенде профессордың өңі өзгеріп кетті. Орнынан атып тұрды. Таңғалғаны сонша басындағы шошайып тұрған кою бүйра шаштары екі жағына қисайды да қалды. Фантастика фильмдерінен шыққан нағыз «есалаң профессордың» өзі. Бетінде үрейдің үшқыны аңғарылады.

Мен аң-таң болған профессордың қасына жетіп барып, кеудесіне жармастым. Оның сөйлеуге мұршасы келмей, үнсіздік сақтауда.

&#8213;&nbsp;&nbsp; Ал, енді қайтеміз? Не сіз Кнеяның позитронды мидағы ақпаратты көшірмесін жаңа роботтың дене қалыпына қайта еңгізесіз, не біз полицияға сіздің заңсыз іс-әрекеттеріңізді хабарлаймыз, - дедім.

Карен Аяз осымен іс аяқталғанын түсінді. Ол маған жалынды:

&#8213;&nbsp;&nbsp; Өтінемін, сабырлық сақтаңыз, молодой человек, - деп орысшалап қойды. Сосын:

&#8213;&nbsp;&nbsp; Мен сізге Кнеяны робот қалпында емес, тірі жан ретінде шығарамын. Ол үшін позитронды миды тірілту керек, - деді.

&#8213;&nbsp;&nbsp; Бірақ алдын-ала келісейік, - деді ол. Мен Кнеяны тірілтемін. Ал, сол үшін сіз полицияға хабарламайсыз және мені жайыма қоя бересіз.

Мен амалсыз келісім бердім.

Профессордың айтуы бойынша ол тағы ойлап шығарған жаналығы ол адамның бастағы нейрон клеткаларын сол түрінде сақтауға арналған арнайы сұйық қондырғы. Позитронды миды арнайы сұйық қондырғыға орналастырып, позитронды мидың ақпараты нейрон клеткаларына еңгенде клеткаларды тірілту керек. Бірақ, нейрондарды тірілту жолы қандай?

Профессордың айтуынша ол неше түрлі жолдарын іздеп көріпті. Бірақ одан ештеңе шықпапты. Енді ол, Қиыр Шығыстың Дао ілімін алға тартты. Дао бойынша ғаламда «Ци» деген өмірлік қуаты бар. Өмірлік «Ци» қуаты адам құмарлықтан ада болған жағдайда қуыстықтан пайда болады. Ол сол «Ци» арқылы нейрон клеткаларын өмірлік қуатымен түртіп оларға жан бермекші. Моторды от алу арқылы қосуымен салыстырды.  Ол үшін медитация қажет.

Профессор: «сіз ештеңе түсінген жоқ шығарсыз? – деп күлді.

Мен бәрін де түсінгенімді айтып, медитацияны кім өткізетінін және ол қанша уақытты алатынын сұрадым.

Карен Аяздың айтуы бойынша кез келген адам үшін медитацияның ең қиын жері ол қүмарлықтан ада болу – медитация өткізіп жатқан уақытта санада еш ой тумау керек. «Жазылмаған ақ қағаздың бетіндей таза болу керек», - деді профессор. Сол сәтте қуыстықтан «Ци» қуаты пайда бола бастайды. Оны зерттеушілер арнайы құралдардан көреді, бақылайды. Сосын позитронды мидан алынған ақпарат нейрон клеткаларына еңгенде «Ци» қуатымен түртіп жан жіберу керек. Ал, ол қимыл қанша уақытқа созыларын ешкім білмейді. Мүмкін бес минут, мүмкін жарты сағат. Ол енді нейрон клеткалары тіріліп, өздері әрі қарай өмірлік қуатын алып кетуіне байланысты.

Мен бес минут түгілі бес жыл медитацияда отыруыма дайын екенімді айттым. Санама да бөтен ой жібермей, «ақ қағаздай» ұстауыма сенімдімін дедім.

Менің, сол мезетте, бар ойым Кнеяны тез тірілту. Бірақ профессор маған күмәндана қарап медитациямен айналысатын, тәжірибесі бар адам іздеп көруін ұсынды. Оның айтуы бойынша ондай адамдар, монахтарды Тибет, не Қытайдың оңтүстік-батысында көптеген ғибадатханалары біреунен шақыруға болады. Ол әрине ұзаққа, бір жылға дейін,  созылуы мүмкін.

Мен жыларман болып, медитацияны өзім жасауыма өтіндім. Ақырында, профессор, мен бой бермеген соң, менімен келісті.

Сөйтіп біз іске кірістік.

Алдымен, Карен Аяз Кнеяның денесін, ішкі ағзаларымен, 3D принтер арқылы басып шығаруға кірісті. Ол үшін, көптеген донорлардың ішінен ДНК-сы таза: ешбір ауруы жоқ, донордың қанын алып, одан керек мөлшердегі жасанды қан шығарды. Сосын, менің таңдауым бойынша компьютерге Кнеяның бет-әлпетін, дене бітімін салды. Мен бұрыңғысынан еш өзгертпегенін қаладым. Жасы 28-29 шамасында қойылды.

Кнеяның денесі принтер арқылы басылып жатқанша мен медитацияға дайындалдым. Менің басыма арнайы қондырғы кигізіп, сымдарын Кнеяның позитронды миынан алынған ақпаратпен қоса адамның бастағы нейрон клеткаларын сол түрінде сақтауға арналған арнайы сұйық қондырғыға жалғастырды.

Мен медитация оңды өтетіне сенімдімін.

Бірақ мен ойлағандай болған жоқ. Ойсыз әрі кетсе 30 секунд отырдым. Сосын нешетүрлі ой келе бастады маған. Бөтен ойларды қанша қусам да олар айналып келіп санамды қайтадан жаулап алады. Мен әбігерге түстім. Сөйтіп бір күніміз зая кетті. Қоразданғаным жайына қалды. Мен енді 10 секундка дейін шыдай алмайтын болдым. Қаңғыбас ойлардан құтылу амалын іздедім. Бірақ таппадым. Күндер нәтижесіз өтіп жатты. Үмітім сөне бастады. Қайтдан қайғыра бастадым.

Сондай нәтижесіз күндердің бір күні мен әбден шаршап:

&#8213;&nbsp;&nbsp; Болды, мен берілдім. Менде күш жоқ!- дедім. Сосын, біраз отырып:

&#8213;&nbsp;&nbsp; Әттең-ай, Күш болса көмектесер ме еді? – есіме байғус бала-робот Күш түсті.

Профессор маған аң-таң боп қарағанына қарай мен не деп отырғанымды түсінбей отырса керек, мен амалсыздықтан оған бала-робот Күшпен болған оқиғаны басынан-аяғына дейін баяндап бердім. Әңгімем аяқталған соң профессор сөндірілген роботтардың тізбесін ақтарып, ішінен бала-робот Күштің қай уақытта сөндірілгенін анықтады. Сөйтсе, ол Күштің де пазитронды мидағы бар ақпаратты өзінің арнайы серверіне көшіріп алыпты. Қуанышында шек жоқ!

&#8213;&nbsp;&nbsp; Сол бала ғана көмектесе алады бізге, - деді профессор. - Өйткені ол - робот, сонымен қоса - бала. Оның өмірлік тәжрибесі жоқ. Сондықтан бөтен ой мазаламайды оны. Бірақ түсіне ме екен ол біз одан не талап етіп отырғанымызды?

&#8213;&nbsp;&nbsp; Түсінгенде қандай! – деп Күшті асыра жан-жақты мақтай бастадым мен.

&#8213;&nbsp;&nbsp; Сондай ақылды болса, кезінде сен оны неге сөндіргіздің, - дегендей профессор маған бажырая қарады. Сосын:

&#8213;&nbsp;&nbsp; Жақсы ендеше. Іске сәт! – деп жұмысына кірісті.

Ол Күшпен компьютер арқылы байланысып мән-жайды түсіндірді. Күш ақылды бала екенің тағы да дәлелдеді. Менің басымдағы қондырғыдағы сымдарды ағытып, серверге қосты.

Профессор дәл айтқан екен. Жарты сағат өткен жоқ, Кнеяның басындағы нейрон клеткалары іске қосылып, оларға жан бітіп, өз өмірлерін жасай бастады. Оны біз монитордан көріп отырдық. Қуанғанымыздан біз Ғани екеуіміз «Ура!»-деп айқалап, төс қағысып, құшақтасып, бір-бірімізді құттықтадық.

Сол күні кешкісін Кнея ұйқысынан оянды. Мен тәп-тәуір қызды құшағыма құштым. Енді ол робот та емес, киборгта емес, кәдімгі тірі адам баласы. Кнеяның да қуанышында шек жоқ.

Кнея екеуіміз ұзақ сөйлестік. Әңгіме үстінде түннің қалай өткенін байқамай қалыппыз. Кнея сервердің ішінде бірнеше жыл қиналғанын, мені сағынғанын айтып зар жылады. Мен Кнеяны шын сүйетінімді, енді өмір бақи бірге болатынымызды айттым.

Кнея өзін тірілткен Күш кім деп сұрады. Мен Күш туралы айтып бердім. Кнея екеуіміз Күшті де ұйқыдан оятып, оны өзіміздің баламыздай асырауын жөн көрдік. Сөйтіп профессор мен Ғани екеуі Күшке кірісті. Оның доноры біз Кнея екеуміз болдық. Біздің ДНК-ларымыздан клетка алып, оларды қосып жаңа ДНК жасады. Күшке 7-8 жасар, сүйкімді баланың үлгісін компьютер арқылы салып, 3D принтерімен дене ағзаларын басып шығарды. Сосын алдында айтылған әдіспен Күшке де жан бітті. Бұл жолы медитацияны Кнея өткізді. Оның да өмірлік тәжрибесі аздау болған соң медитация оған қиынға соққан жоқ.

Сөйтіп біз үшеуіміз бір отбасы болдық та қалдық. Менің жаным тынышталды. Өмір бойы іздегенімді тапқан сияқтымын.

Бақыт деген не екенін енді түсіндім. Жаныңда сүйікті жарың мен адал балаң болса одан артық не керек? Бұны мен роботтардан түсіндім...

<div class="unit whole align-center">
<em>Соңы</em>
</div>

<!-- <div class="unit whole align-right"> -->
<br><br>
<em>ӘБЖАН Ерасыл Төлеуғазыұлы</em>
<br><br>
<em>Астана қаласы</em>
<br><br>
<em>25 тамыз 2018 жыл</em>
<br><br>
<!-- </div> -->
