---
layout: post
title: "Қиянат"
date: 2016-02-17
categories: essays
---

<em>Әңгіме</em>
<br><br>

Бұл оқиға өткен ғасырдың 80-шы жылдарының аяқ кезінде болды. Ол кезде қайта құру кезеңі басталып көптеген адамдар өздеріне ыңғайлы кәсіппен айналыса бастаған. Көшеде келе жатқан мен шағын кәсіпорнының маңдайша жазуын көзім шалып, тоқтадым. Маңдайшада «Домбыра жасау, жөндеу шеберханасы» деп жазылған. Биік ғимараттың бірінші қабаттың астыңғы төлесінде орналасқан ол, кішігірім бөлмеден тұрады екен.

Бөлмеде жұмыс үстелде үлкен-кішкентайы бар сүргілер, қашаулар тағы басқа да неше түрлі саймандар жатыр. Қабырғаны бойлай ұзын-қысқа қысқыш, кемпірауыз, тістеуіктер, бірін-бірі итермелеп ұзын сапта тұрған солдаттардай, қатарынан тұр. Әр салмақтағы балға-балталар өз жұмыс кезегін күтіп еденде жатыр. Електр ағаш ара, токқа қосылғанша, үнсіздік сақтауда. Басқа да көптеген ұсақ-түйек саймандар арнайы жәшіктерінде орналасқан. Бұрыш-бұрышта араланған тақтайлар үйілген, құрастырылған домбыра қаңқалары кептіріліп жатыр. Жаңа араланған ағаш пен желімнің ащы иісі мұрын жарады.

Мені қара торы екі жас жігіт қарсы алды. Біреу - ұзын, екіншісі – тапал бойлы. Тапал бойлысының көзі бадырақ, денесі мығым. Қол қусырып тұрғанда бұлшық еттерінің тамырлары быртыйып білек күші аса зор екенін байқатып тұр. Мен ішімнен оған «бадырақ» деп қалай ат қойғанымды байқамай қалдым. Екеуі де алдарына сұр  белдемшелер байлап алған. Белдемшерінің қалталарынан жасырынып жатқан бұрауыштардың желкесі қылтиып көрінеді.  

Мен жайымды айттым. Домбырамның бет тақтайы жарылып, желімдеу керек еді оны. Осындай арнайы шеберхана ашылғанына құанышымды білдіріп, өтінішімді айттым. Олар оны орындайтын болып, орындау мерзімін келіскеннен кейін біз қол ұстасып қоштастық. 

Үйге келісімен домбырамды қолыма алып: «ал, досым сенің де кезегің келді», - дедім мен. Көп жылдар бойы домбырамды жөндей алмай «домбыра тартқанда бармын, ал оның жарасын емдеуге жоқпын» кінәлі адамдай сезінетінмін өзімді. 

Бұл домбыра, университетте студенттерден құрылған халық аспаптары оркестрінде жүргенімде қолыма тиді. Көп уақыт бойы мен өзіме жөнді домбыра іздеумен болдым. Ол кезде домбыра көп. Осакаров домбыра жасайтын фабрикасының домбыралары әр дүкенде қаптап тұр. Алайда, инкубатордан шыққан бір-бірінен аумайтын балапандарындай, бұл домбыраларда жан жоқ-тың. Бір-екеуі болмаса қалғандары жәй әшейін екі ішекті тақтай ғана. 

Қу тақтайға жан бітпеген соң әуен қайдан болсын? Сөйтіп, өзімнің көңілімнен шығатын бір домбыраға зәру болып жүргенмін. 

Бірде университеттің домбыра сақтайтың бөлімшесінің бұрышында домбыра, қобыз, мандалин тағы да басқа аспаптардың сынған, қақ айырылған бөлшектерін көрдім. Кейбіреулердің бет тақтайлары, мойын ағаштары жоқ, шанақтары жарылған. Шайқаста қаза тапқан жауынгерлердей бірінің үстінде бірі үйіліп жатыр. Сол қалдықтардың арасынан менің көзіме, түсі кеткен, құлақтары жоқ, пернелері парша-парша болып жыртылған, бірақ бітімі бөлек домбыра ілінді. Бірден соған жармастым. Оркестр жетекшісінен осы домбыраны өзіме сұрап едім, қарсылық білдірмеді «алсаң, ал» деді де, қойды. 

Өзіме керегінің дәл үстіне түскеніме күмәнім жоқ. Үйге келген соң асығыс отырып, аққудың мойынындай ұзын, домбырамның мойын ағашына перне байлап, ішек тақтым. Шыдамсыздық танытып қос ішектен бір-екі шертіп едім, домбырам қүмбірлеп қоя берді. Керемет! Қуанышымда шек жоқ. Домбыраның екі құлығана, гауһар болмаса да, әр түсті жылтыр екі үлкен тас орнаттым. Мойын ағаш перне араларын ұсақ түсті тастармен әшекейлеп, басына шашақ тақтым.     

Сөйтіп, жан серігім - домбырам екуіміз бір-бірімізден он жыл бойы айырылмай келдік. Осы он жыл ішінде тартқан күйлерім менің де, тыңдаушының да коңілінен шығып келді. Олай болмауы мүмкін емес еді. Ойткені, біз домбыра екуіміз бір тұтас болдық. Кейбіреулер күйдің жақсы орындалуы домбыраға емес орындаушыға байланысты деген пікір айтады. Мен ол пікірмен келіспеймін. 

Әрине, орындаушы бірінші орында тұрғанмен, алайда оның домбырасы да, жарысқа қосылған сәйгүліктей, жүйрік болғаны жөн. Шабандоз қанша мықты болғанымен оның астындағы аты нашар болса ол жеңіске жетпейді. Бұл менің пікірім. Күй орындағанда ең маңыздысы еркін тарту: буын-буындарыңды бос ұстап, күйдің толқынында еркін қалқып жүру. Мұнда домбыраның да әсері зор. 

Мен бір байқағаным, күйді орындап отырғанда, жан-жағыңды ұмытып күйге беріліп кетесің. Осындайда қолыңның еркін жүруіне домбыраң көмектеседі. Күйдің әсерінен мас болып отырғанда сол қолың кедергі кездеспесе, қатты не сәл басқан саусақтарыңа домбыраң керекті дыбыспен жауап берсе, ал оң қолыңның қимылына қос ішек дәл дауыс қайтарса сонда домбыраңмен үйлесімдікке жетесің.

Кейде, мен емес домбырам мені күйге жетелейтін сияқты боп көрінетін маған. Өйткені күй тартып болып, есімді жиған соң байқағаным - күйді қалай орындағаным есімде жоқ, тек оның жаңғырығы құлақ ұшынде қалқып тұрып үзіледі. Міне, осыдан кейін домбыраның орындаушымен байланысы жоқ деңіз. 

Мен де осы домбырамды сәйгүлік атқа теңедім.

Сонымен, мерзімді уақытта мен домбырамды шеберханаға апардым. Домбыра қолына тигенде «бадырақ» көз ашып-жұмғанша болған жоқ, лезде, қос құлақтан ішектерді ағытып жіберіп, босап түскен тиегін жерден көтеріп, бет тақтайын жуан саусақтарымен тықылдатып көріп: «желімдеуге келмейді, бет тақтайын тұтас ауыстыру керек» - деді. Мен үндемедім. Өйткені бұндай шапшаңдықты күтпеген едім. Адам деген домбыраға қызығұшылық танытып, пернелерін шертіп көріп, домбыраның үнін есту керек қой. Ол жоқ. Асығыстық. 

Жүрегім бір түрлі сыздап қоя берді. Бірақ бұл сезімге құлақ аспадым. «Асығыс шығар, күнде тапсырыс қөп, қайсыбіріне көңіл аударып жатады» - деп ойладым мен сол мезетте.    

Шеберханадан шығып бара жатып жалт бұрылып едім жалғызсырап қалған домбырам, салы суға кеткен адамдай, мұңая қоштасып тұрды менімен. «Әлі де болса, кеш емес, алып кетші мені бұл жерден», - деп тұрғандай. Мен, баурап бара жатқан, жалған боп көрінген сезімнен қашқақтап, табалдырықты асығыс аттап сыртқа шықтым да, жүрісімді шапшаңдаттым.

Белгіленген уақытта шеберханаға келдім. Қауышуға шыдамсыздық таныта маңайыма көз тастап едім домбырам назарыма ілінбеді. Шетінен бөтен домбыралар. 

«Не, танымай тұрсыз ба домбыраңызды?», - деп күлді «бадырақ». Сосын көп домбыралардың ішінен бір домбыраны алды да алдыма қойды. Жоқ танымаймын. Бұл менің домбырам емес сияқты. Бет тақтайы түгіл мойын ағашы да бөлек. Мойын ағашына төселген «гауһар» тастарым жоқ. Үңіліп қарасам, мойын ағашының қосымша тақтайы да бөтен, өзінікі емес, қара түсті бояумен боялған. Бояудың исі мүңкіп тұр. Өз ойымнан өзім шошып кеттім: «бет тақтайымен қоса мойын ағашын да жонған екен ғой! Қап, бүлдірмесе еді домбырамды!».

Бірақ күдікті ойымның рас екені қос ішектің қыңқ-қынқ еткен дыбысынан белгілі болды. Бұрынғы қүмбірі жоқ. Перне де, ішекті басқан сайын, адасып  айдалаға әкетіп барады. Домбырада жан жоқ!   

Домбыраның шанағын жасағанда тақтайшаларды ию үшін арналған цилиндр қалыбындағы темір ошақтың су сепкен буынан ба әлде бояудың мөңкіген иісінен бе, не себептен екенін білмеймін,  тынысым тарылып, басым айнала бастады, көз алдым бұлдырап кетті. 

Сол сәтте жертөленің күңгірт жарығында төңірекке жайылып жатқан будың арасынан тапал бойлы, бір қолында ұзын қысқыштан қан сорғалағандай қара бояуы ағып тұрған, сәйгүлік атымды жаңа ғана піштіріп қолы қанға боянған біреу, маған қарай беттегендей боп елестеді. Бұл көріністен шошығаным сонша маңдаймнан тер бұрқ ете қалды, жұлыным мұздап, жүрегім қатты соғып кетті.

«Құртыпсың ғой, домбырамды, - деп жыларман болдым мен әлден соң. Сосын: «бет тақтайын ғана ауыстырамын дегенің қайда. Мойын ағашына неге тиістің?» - дедім ренжіп.

«Одан да рахмет айтпайсыз ба, ағасы, - деді «бадырақ». - Өңдеп бердік ғой домбыраңызды. Пернелерінің арасы кір басқан, әбден сіңіп кеткен, тазалауға келмейді. Сонымен қоса, ескіше неше түрлі шыны салынған. Бәрі де көріксіз. Мойын ағашының қосымша тақтайын ауыстырып, нағыз «классический» домбыра жасап бердік емес пе сізге» - деп өзінің наразылығын білдірді. Жанында тұрған ұзын бойлы жолдасы оны қостайтын сияқты. 

«Өздерің аздап болса да домбыра тартасындар ма?», - деп сұрадым мен ашудан дірілдеген дауыспен.

«Жоқ!», - деп жәй ғана жауап қайтарды олар.

«Сонда қалай домбыра жасап жүрсіндер?», - деп таңқалдым мен.

«Оның бізге қажеті жоқ, - деді «бадырақ». - Біз заңға жүгінеміз».

«Қайдағы заң?» -деп түсінбедім мен.

«Домбыра жасаудың да заңы бар, ағасы – деп ақыл үйретті маған «бадырақ». «Мен бұны дым білмес, ақымақ адамға түсіндіріп тұрмын» дегендей «бадырақ» миығынан күліп ұзын бойлы жолдасына қарады. 

Сосын қолына ұзын сызғышты алып, қағазға сызылған домбыра қалыбын үстіне қойды да «көрдіңіз бе бәрі де баяғыда өлшеніп, сол мөлшерде сызылып қойған. Тек осы мөлшерден таймау керек, - деді. «Бұнда заң бойынша «звукоряд» белгіленген» - деп орысшалап қойды.   

Мен «звукорядын» да, ары қарай бірдеңе деп жатқан сөздерінің де ештеңесін түсінбедім. Мен сол сәтте түсінгенім бір-ақ нәрсе. Дәл қазір қиянат жасалды. Домбыраға қиянат жасалды. Ал, оны кім жасады дейсіз ғой? Жоқ, «бадырақ» не оның жолдасы емес. Сол қиянатты мен жасадым! Мен, өз қолыммен, өз ақымақ басыммен, жеңілтек мінезіммен жасадым. 

Досыма осыншама немқұрайлықпен қараймын ба? Неге алдын-ала бәрін ұқыптап, дұрыстап біліп алмадым. Неге досымның жарасын емдеуді кім болса соған тапсырдым. Кейде жанымызда жүрген адамдарға да немқұрайлы қарап, кезінде бағаламай, өмірден кеткен соң ғана өкінетініміз бар. Менің де қазіргі халім дәл солай болды.

Амал қанша «өлтіріп» алған домбырамды үйге әкелдім. Кейін, қанша күш салсам да домбыра сазы бұрынғы қалпына келмеді. Содан бері күй де қашқақтады менен. Бұрынғыдай күй шықпады. Неше түрлі домбыралар өтті қолымнан, бірақ күйлер күннен-күнге нашар орындалып жатты. «Саған не болған, бұрын күйлерді әжептәуір тартушедің, қалыпсың ғой» дегендер де болды. Оларға не деймін? Түсінбейді де.

Кейін, орындаған күйлерім тыңдаушының жүрек түкпіріне дейін жетіп сезімін оята алмаған соң, домбыра тартуды мүлдем тоқтаттым. Мені білетін көпшілікке бұл жағдай құпия боп қала берді. Бұл құпияның сырын өзім ғана білдім. 

Міне, осы көпке дейін құпия боп келген сырымды, қазір бірінші рет Сізге ашып отырмын, қадірлі оқырман!

<div class="unit whole align-center">
<em>Соңы</em>
</div>

<!-- <div class="unit whole align-right"> -->
<br><br>
<em>ӘБЖАН Ерасыл Төлеуғазыұлы</em>
<br><br>
<em>Астана қаласы</em>
<br><br>
<em>2015 жыл</em>
<br><br>
<!-- </div> -->
