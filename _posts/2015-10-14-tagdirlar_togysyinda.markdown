---
layout: post
title: "Тағдырлар Тоғысуында"
date: 2016-02-17
categories: essays
---

<em>Әңгіме</em>
<br><br>

Жүргізуші жігіт автобусқа отыруға рұқсат бергенде жұрт жапырылыса алға ұмтылды. Қораштау ПАЗИК-тің есігі алдында топырлап, кіруге асыгып, бірін бірі итермелеп тұрған адамдар. 

Әне, ұзын көйлектің үстінен оюлы жасыл түсті камзол киген, басына ұзын шашақты ақ жаулық салған, білегінде күміс білезігі, аяғында жұмсақ мәсісі бар кейуана, «бисмилләсін» айтып, жұқалтаң болса да, әлі де мығым денесімен ішке кірді. 

Қолында емшектегі баласы бар жас әйел жүгін көтерісуге қолқа салатын адам іздеп, айналасына көз жүгіртіп тұр. 

Жазғы күннің ыстығына қарамастан үстіне сұр костюм, басына қалпақ киген, маңдайы мен желкесінен сорғалай аққан терін үлкен бет орамалымен қайта-қайта сүртіп тұрған, қырғи көз мосқал адам. 

Жеңі қысқа ақ жейде киген жасы отыздар шамасында, қолына домбыра ұстаған жігіт темекісін бұрқыратып, оқшау тұр. 

Әрқайсысы мүдделі жағына бармақшы, бәрі де жолаушы. 

Мен асықпай автобусқа соңғы боп кірдім. Салонның артқы жағына барып бос орынға жайғастым.

Қаладан шыққан автобус жазық даланы қақ айыра тегіс жерге төселген, жамаулары бар, түсі кеткен асфальт үстімен көңілді зымырап келеді. Радиодан әуезді ән шырқап тұр. Жолаушылар бір-бірінің сөзін бөліп, әулігіп, дабырласу үстінде.

Бір-екі сағаттан кейін, автобус радиотолқынының аясынан тыс жерге шыққанан соң, радио өз шырқауын тоқтатты. Салондағы адамдар да артық қимылдары мен сөздерін доғарып, тыныштала бастады.

Тек, жас әйелдің қолындағы сәбиі мазасызданып қыңқылдауын қояр емес.

Қырғи көз ақсақал автобус жүрісімен-ақ терезеге тесіле қадалған бойы алысқа көз салып, анда-санда күрсініп қойып, үнсіз отыр.

Кейбіреулері қалғып кетті. Қарама-қарсы отырған бұйра шаш адам солардың бірі. Басы екі жағына алма-кезек қисаңдап, екі иығы автобустың жүрісімен ілесе діріл қағады. Кейде денесі бір жаққа қисая бастаған кезде құлап кете ме деп  сескенгеңізбен, ол денесін қайтадан тіктеп ала қояды. Қалғып отырған ол анда-санда сәбидің жылаған дауысын жақтырмай, маңдайын тыржитып қояды.      

Қазақ сахарасының меңіреу тыныштығы мен ұшы-қиыры жоқ кеңістігінде автобуста қамауда келе жатқан маған осынау шексіз боп көрінген уақытта қалғымасаң қаңғыбас ойларға батудан басқа амалы қалмаған сияқты. 

<div class="unit whole align-center"><br>* * *<br><br></div>

Жалаңаш санымнан біреу шапалақпен тартып жібергенде, бойымды билей жөнелген ызадан, екі өкпемді айыра, ащы дауысқа салып, шар ете қалдым. Бұл менің алғашқы ауа жұтуым еді. Сөйтіп, мен жарық дүниеге келдім.

Екі-үш жасқа дейінгі өмірім есімде қалмапты. Ол Құдайдың құшағында жүрген «ессіз» жылдар болғандықтан шығар. Онда мен дүниені әлі екіге бөліп айырмаған кезім. Дүниенің ала жібін мынау қара мынау ақ деп ажыратпай, тұтас, бір деп қабылдадым. Санам оянып, өзімді өзім танып, бұл - Мен ал Ол - анау дегеннен бастап, «ала жіп-дүние»: қысқа мен ұзын, күн мен түн, ізгілік пен зұлымдық, өмір мен өлім боп тарқатыла берді. 

Жәннат бағындағы ең алғашқы екі адам - Адам атам мен Һауа анам да Құдай дәм татуға тыйым салған ағаштан Ібілістің азғырумен дәм татып, ізгілік пен зұлымдықты және өздерін өздері таныған, яғни санасы оянған, сол үшін де жұмақтан қуылған дейді-мыс.

Кеңес дәуірі кезінде туған мен балабақшаға бардым, мектеп бітірдім, әскери қызметімді атқардым, университетті бітіріп, жұмыс істедім. Әр адам өмірінде бастан кешетін кезеңдері. Қоғамдық ортада жүрген соң, оның қағидаларын бұлжытпастан орындау әр адамның міндеті болғандықтан, бүгінгі мен де өзім бастан кешкен елу жылдың ішінде коғамның әртүрлі ықпалымен, әр нәрсенің әсерімен, танымымен қалыптасқан адаммын. 

Адамзат дүниені екі бағытта – Батыс және Шығыс көзқарасымен танып келеді. Батыс санаға, тәжірибеге cүйенсе, Шығыс – сезімге сүйенеді. Біз кеңес дәуірі кезінде Батыстық ойлау дәстүрімен кеттік те көне гректерден бастап жаңа еуропа ойшыларына дейін оқыдық. Олардың ойлап тапқан әдісі – логика. Бәрі де соған сәйкес, сай болу керек. Логикалық ой-тұжырымдамаға сай болмаса онда ол нәрсе жалған боп шығады. Санаңмен зерттеген затыңды сезіммен емес, арнайы құралдармен сараптауың керек. Сезім – алдамшы. Ал арнайы құралдар дұрыс, дәл көрсетеді. Мысалы, алыстан көре алмайтыныңды дүрбімен, ұсақ әлемдігіні - микроскоппен анық көресің.   

Ал, Шығыс ойшыларының айтуы бойынша дүниені сезім арқылы тану қажет. Өмір – логикаға симайтын құбылыс. Өз қолыңмен ұстап көрмей, затқа баға бере алмайсың. Мысалы, қанша «шекер», «шекер» дегеніңмен одан тәттіні сезінбейсін. Ол үшін шекердің өзін татып көру керек. Судың да сипатын су не екенін білмейтін адамға сөзбен жеткізіп беру қиын. Суды көру, ішу керек, суға түсу керек. Сонда ғана оның сипаты ашылады. 

Біз, кеңестік білім алғанда Батыстық дүниетаным бағытымен кеттік. Жоғарыда айтып кеткендей, Батыс сананы жоғары қояды, дүниені тануда әр заттқа, әр нәрсеге атау беру арқылы оларды бір-бірінен ажырата отырып дүниені зерттейді. Кеңестік білім бойынша «бұл әлемде барлығы өзіне тиесілі заңдармен: «физика әлемінде – физикалық, химия әлемінде – химиялық заңдарымен өмір сүреді». Ешқандай сезім түгілі, құдайдың да әрекеті жоқ. Тіпті Құдай жоқ. Қоршаған шындық – физикалық заңдарға, қоғам – таптық күрес заңына бағынады. Солай ойлап мен де жүре беріппін. 

Бірақ кейде тұла бойым шымырлап, бір нәрсе маза бермей, өзімді-өзім түсіне алмай калатын кездерім болды. Бәрі де ойдағыдай болуда. Өмірім де өз ағымымен жүріп келеді. Десе де жүректің түбінен бір әттеген-ай, қашаннан пайда болғаны белгісіз, өсе келе бірдеңе тілейтін болды. Не екенін түсіне алмадым. Ішімдегі бір нәрсе сыртқа ұмтылып шыққысы келіп тұрғандай, мазалайды. «Бұл өмірде саған не керек?» - деймін өзіме өзім. «Ал, сен кімсің? - деп сұраймын бейтаныстан, - неге тыныш жүрген мені мазалайсың? Тұншығып барам деймісің? Бостандық керек деймісің? Есің дұрыс па өзіңнің, қайдағы бостандықты көксеп тұрсың? Неден азат етуім керек сені? Өз өзімнен бе? Қалай беремін азаттықты саған? Оның жолдары қандай? Одан маған не пайда?» -  деген сұрақтар жауапсыз қалды.

Ізденбеске болмады, амалсыз іздендім.

Іздену үстінде Батыстың көптеген ғұламаларын оқыдым, солардың ілімдерімен таныстым. Бірақ олардың дүние тану көзқарастары қанағаттандыра алған жоқ мені. Бірде мен шығыс, оның ішінде, әсіресе Қиыр Шығыс ойшыларының ойларымен таныстым. Кеш танысқан екенмін деп өкіндім. Өйткені олардың табиғатты, оның ішінде, әсіресе адам табиғатын тану жолдары Батыстан ерекше, және кейінгі ғылыми жаңалықтарға сәйкес келеді екен. Іздегенімді тапқандай болдым.

Мені еліктірген Шығыстың – «өзіңді өзің тани біл», - деген шақыруы. 

Шығыс ойшылары (Лао-цзы, Чжуан-цзы, Бодхидхарма, Хуэй-нэн және т.б.) дүниені, не болмаса қоршаған шындықты, «Мен» - «Мен емес» деп бөліп жаруға болмайды дейді. Қоршаған шындықты тұтас алып қарау керек, сонымен үйлесімдікте болу керек дейді. Сондықтан ол «Екі – емес», тіпті, «Бір де - емес». Ол – жалпы, ол - тұтас. Ал адам заттарды, құбылыстарды бір бірінен ажырату үшін оларды атайды, есім береді, сөйтіп қоршаған шындықтың тұтастығын бөледі.    

Соның әсерінен болар адам атауға, есімге көп назар аударады да атаулардың арасынан заттың өзін көрмей қалады. Мәселен, ағаш деген затты биолог, отыншы және суретші әрқайсы өз көзімен көреді. Биолог оның жапырағы мен бұтағын көрсе, отыншы отқа жағатын отын көреді, ал суретші оның келбетіне тамсанады. Енді адам атауды, есімді заттың орнына қабылдайды. Заттың сипаттамасында, жасанды әлемде өмір сүреді. Шындықтан айырылып қалады.

Адам «жақсы» мен «жаман» бар деп қабылдайды. Ауа райын, күн шығып тұрса - жақсы, ал толассыз жауын, не бұрқасын болса - жаман дейді. Бірақ ауа райы одан не жақсы, не жаман болмайды. Ол табиғаттың құбылысы. Бүгін жауын, ертең – жадыраңқы. Сандаған уақыт солай болып келді де, солай болады да. Табиғатта, қоршаған шындықта жаманы-жақсысы жоқ. Ол адам санасының ойлап шығарғаны. Әр зат, болып жатқан құбылыс қандай болса – ол сондай. Ол не жаман, не жақсы да емес.

Өмірдің де жақсысы не жаманы болмайды. Өмір болса өз заңымен жүреді, оның ішінде қуанышы да өкініші де бар, бақыты да бақытсыздығы да бар.   

Шығыс ойшылары жасанды әлемді бұз, шындыққа орал. Көзіңді аш, ұйқыдан оян да шындықпен соқтығысып қал! – дейді. Шынайы табиғатыңды тап та «туардың алдында қандай болдың сол келбетіңді көрсет». Шынайы адам бол! - деп шақырады. Ұйқыдан оян демекші, Чжуан-цзы бір әңгімесінде: «Бірде Чжуан-цзы түс көріп, түсінде бақыт құшағында көңілді ұшып жүрген көбелек болады екен. Оянған соң ол түсінде көбелек болды ма, əлде көбелектің түсінде өзі Чжуан-цзы болды ма соны біразға дейін айыра алмапты». Осыдан Ұлы Ақиқат дегеніміз не, деген сұрақ туады.

Уақыт та, кеңістік те – жоқ. Ол – адамның ойдан шығарғаны, жасанды нәрсесі. Уақыт дегеніміз сағаттың, ал, кеңістік дегенміз сызғыштың бөліктері ғана. Бұны А.Эйнштейн де дәлелдеген. Кезінде ұлы физикті «майысқан кеңістік» деген ұғым пайдаланған үшін, оны түсінбеген замандас ғалымдары мазаққа алған екен «не дейді, кеңістік майыса ма екен» деп. Ал, адам уақыт, кеңістік бар деп сенеді, соған көп көңіл бөледі. Уақытты оздырамын деп жүйкесін тоздырады. 

Осы ұлғайып бара жатқан жылдамдық әлемінде адам баласы бір сәтке тоқтап «Мен кіммін? Қайда асығып барамын?» – деп ойлана ма. Өткен мен болашақ бар деп сенеді. Бірақ бұл ұғымдар адамның санасындағы ғана елес. Өткен мен болашақ жоқ, тек қазіргі бар. Адам қазіргіде өмір сүріп келеді, сүруі керек. 

Шығыс ойшылары - «қазіргіде өмір сүр, кейінгіге қалдырма. Бұл сенің өмірің - саудаға салма! – дейді, - қазіргі шындықта бол! Сәл бөгелсең «қазіргің» көзден ғайып болады да, жасанды «өткенге» кетеді».     

Мысалы, адам ойға берілсе сан-алуан, мыңдаған ойларға кете береді. Осы ойлардан шыға алмайды, қиялы әлемде жүреді.

Шығыс ғұламалары – «өз ойларыңның қожайыны өзің бол» деп шақырады. «Өзіңді-өзің қалыптастыр, біреудің ықпалымен қалыптаспа», - дейді.

Мәселен, «бақыт» деген ұғымды алайық. Батыс ғалымдары «бақытты» мидан іздейді. Адамды бақытты ететін мидың бөлімшелерін іздеу, зерттеу үстінде. Мидың арнайы бөлімшелеріне химиялық я болмаса электрлік әсер етсе адам өзін бақытты сезінеді екен деген пікір айтуда. Назар аударыңыз - нашақордың есірткі тұтынып «бақытты» болғанымен бірдей. 

Алайда, «бақыт» ұғымы сезіммен байланысты. Әр адам «бақытты» әртүрлі сезінеді, түсінеді. Жалпыға бірдей ортақ түсінік жоқ. Біреу өз «бақытын» балаларында көрсе, екіншісі – байлықта, үшіншісі – тағы басқада. Ал, денсаулығы зор, бірақ кедей адам, егер, мысалы сол қоғамда бақыттылық байлықпен өлшенетін жағдайда, «мен бақытсызбын» деп ойлайды, қайғырады. Алайда, зор десаулықтың өзі де өлшенбес бақыт емес пе?

Шығыс ойшыларының айтуы бойынша «бақытты екені санасынан өтпеген адам шын мәнінде бақытты адам».

Батыс дүние тануда тәжірибені алға ұстанғаны соншалық олар кез келген затты бөлшектеп, бұзуға дайын тұрады. Батыс ғалымы өсімдікті зертеу үшін оны жерден айырады, бөлшектейді, микроскоп астынан көреді, химиялық зерттеулер жұргізеді, ең ақырында кептіріп одан гербарий жасайды. Ал Шығыс адамы өсімдікті жерден айырмайды. Ол өсіп тұрған жерінде өсімдікке тамсанады, иіскейді, таңқалады, жүрегінде сақтап қалу үшін сезім тудырады, өлең арқылы сезімін жеткізеді. Бұл сәтте Шығыс адамы өсімдікпен бірге үйлесімдікте болады, керек десеңіз ол өзі «өсімдікке айналады».

Шығыс ғұламаларының айтуы бойынша әр затты, құбылысты өз мәнінде қабылдау керек, табиғи болмысын таба білу керек. Ол үшін адам ақылгөйліктен бас тартып, әрекетсіздікпен айналысуы қажет. Сезіммен қабылдайтын нәрсеге ақылмен жетуге болмайтынын айтады да: «білетін адам – сөйлемейді, ал сөйлеген адам – білмейді» - деп тұжырымдайды. Алғашқыда бұл тұжырым қарама-қайшылықты боп көрінгенімен бұл сөздердің астарында үлкен ой жатыр. Ежелгі грек философы Сократтың «мен неғұрлым көп білген сайын – соғұрлым ешнәрсені білмейді екенмін» деген сөздерімен іспеттес. Ал, әрекетсіздікпен айналысуды - судың ағынымен салыстырады. Су әрекет етпей алдындағы кедергі боп тұрған заттарды айналып өтіп қажетті жеріне жетеді, бәріне пайдасын тигізіп тұрса да алғыс сұрамайды. Адам да солай арнайы әрекет етпей табиғат жолына кедергі болмай, соған еніп және сонымен үйлесімдікте болуы қажет дейді олар. 

Әр зат, құбылыс қарама-қарсы заттан, құбылыстан тұрады. Мысалы күн-түн, ақ-қара, ұзын-қысқа, өмір-өлім, т.б. Алайда, бұл екеуі бірінен бірі шығады, біреу біреусіз өмір сүре алмайды. Мәселен – күн болмаса түн жоқ, ақ болмаса қара жоқ. Сонымен қоса, олар бірінен бірі ажырамайды, үйлесімдікте болады. Сонда: «кім бұрын пайда болды – тауық па әлде жұмыртқа ма?» - деген сауалдың жауабын түсіну қиынға соқпайды екен. 

Шақырған дауысқа адам, әр түрлі жағдайда, әр түрлі жауап қайыру мүмкін. Мәселен, бастықтың шақыруына - бірі «әу?», керісінше, өзіне бағынышты адамның шақыруына - екінші «әу?», ал, бейтаныс адамның шақыруына – үшінші «әу?». Сол үшінші жауап қайыру – шынайы жауап болады. Өйткені, бұл жағдайға байланысты емес жауап. Бұны олар «қоңыраудың, оны соқпай тұрып, дыбысын есту» немесе «қарғаның, ол қарқылдамай тұрып, дауысын есту» деп біледі. Бұл орыс ақыны Ф.Тютчевтың «айтылған ой – жалған» деген сөздерімен үндес келеді. Расында, адамның айтар ойы аузынан шығар кезге дейін, әр жағдайға байланысты нешетүрлі құбылысқа ие болып, соңында алғашқы түрінен айырылып қалады – яғни түбінде жалған боп шығады. 

Бұл да шынайы өмір сүруге шақыру.

Қенес дәуірі кезінде «заңмен рұқсат берілгенге ғана рұқсат етіледі» деген социализм қоғамының жазылмаған қағидасы болды. Заңдардың барлығы осыған сай болды. Бұл қағиданың аясы тар екені белгілі. Рұқсат берілетіннің саны, адамның іс-қимылының әрекет ету мүмкіншілігінен, әрине кем. Алайда қоғам өзіне адамды бағындыру жолында, аса көп басты ауыртпай, жаңағыдай қағида арқылы көп нәрсеге тыйым салды. Бұл қағида адамның сыртқы түгілі ішкі дүниесінің бостандығынан айырды деуге болады. Енді адамға оңға не солға жүру үшін заңды рұқсат керек болды. 

Сол кезде сатирик Аркадий Райкин осындай олқылықтарды мазаққа көтеріп сахна көрінісінде өзі бір кеңестік контора басшысы бола отырып оның алдына келушіден «түйе емес екендігіңді дәлелдейтін ресми анықтама қағазын әкел. Ал ондай анықтама қағазын қайдан аласың онда менің жұмысым жоқ» дейді. 

Бұл қазіргі жүріп жатқан өтпелі кезеңде анық байқалады. Мәселен, қазір еркектің көпшілігі жоғарыда айтып кеткен қағидағаның сүйегіне сіңіп кеткені сонша, жаңа кезеңдегі «заңмен рұқсат берілмегенге ғана рұқсат емес» деген жаңа қағиданы қабылдай алмай, абыржып қалды. Ескіні аттай алмай, жұмыс істемейді, қабылетім жоқ, жұмыс жоқ деген көптеген сылтаулар тауып үйде отыруда. Бірақ бұл қағиданың аясы кең екені көрініп тұр емес пе. Немен айналыссаң да, қандай жұмыс істесең де өз еркің. Тек заңсыздыққа жол жоқ. Әйел заты, қағидалардан гөрі, сезімге жүгінетін болғаннан соң отбасын асырау үшін, әсіресе балаларын аш қалдырмау үшін, қандай да болсын жұмыс істеуде. Кейде еркектің де жұмысын да істейді.       

Табиғатпен үйлесімдікте болу, сыртқы қағидалардан ғөрі өзіңді өзін тани білудің арқасында шынайы өмір сүру, рухыңның шын бостандығы – «нағыз адамның» сипаттамалары. «Нағыз адам дүниеге келгенде - қуанбайды, дүниеден кеткенде – қайғырмайды, өмір мен өлімге күн мен түн алмасуындай қарайды» - дейді. 

Сонымен өмірімнің орта белінен асқан жасқа келген бүгінгі мен кіммін? Титтей болса да шынайы өмір сүріп келемін бе жоқ па? Әлде мен біреулердің қоғамда орнатып кеткен не орнатылып жатқан көптеген көзге көрінбейтін жазбаша және ауызша ережелерінің, қағидаларының, заңдарының сара жолымен жүрудемін бе? Үйқылы-ояу жүрмін ба? Өзімнің жүрегімнен шыққан, жасанды емес, шынайы ойларыммен бе, әлде бөтеннің ойларымен өмір кешудемін бе? Қоғамға, қауымға жағу үшін жасанды өмір сүріп келемін бе? Бүгінде мені мазалаған осы ойлар еді.  

Тағы да бір өткен оқиға есіме түсті.

Бірде қалада немеремді зообаққа апардым. Зообақты қызықтап жүріп тордағы қамаулы хайуанаттарды көрдік. Немеремді бекер алып келген екенмін – деп өкіндім мен. Оған себеп болған жайт – тордағы қамалған хайуанаттардың жағдайы. Торлары тар және лас. Ас ішетін легендері кір. Хайуанаттардың түрлері жан ашырлық. Бәрі де жүдеу, жүндері үрпиген. Ақ аю күннің ыстығына шыдай алмай әрлі-берлі тордың ішін айналып маза таппай жүр. Түсетін суы лас болғаны сонша келушілерден ұялып кірер жер таба алмай жүрген секілді. Аңдар патшасысының түрі әні – сақал-мұрты үйпаланған, көзі өлгелі жатқан сиырдың көзіндей, ішіне кіріп кеткен. Халі аянышты. Көзіне көзім түсіп кетіп еді әлі де болса бойында «қап, бәлем жапан далада бетбе-бет кездессек қой, көрер ме едім сені» - дегендей бір айбар барын сезіндім. Патшаның аты патша. Мен көзімді тайдырдым.  

Сол күні түнде мен таңғажайып түс көрдім. 

Төбемнен тас ұрғандай төңірек қап-қараңғы. Қараңғыда жалт-жұлт еткен түрлі түсті құбылмалы көздер жақындаған сайын көбейе түсуде. 

Мені қоршауға алған хайуандардың тұмсықтары анық көрінді. Төрт аяқты жыртқыштармен қоса және қанаттылылары да бар. Бәрі де ашулы, ызалы. Ырылдаған, ысқырған, ақырған, шырылдаған тағы басқа өмірімде естімеген жан түршігерлік, қорқынышты хор дыбыстар ұлғая келе құлағымның түбін жаруға жақын тұр. 

Сұсты жанарларынан ажалымның таянғанын түсіну қиын емес. Жұлыным сыздап, мұздай суға малынғандай бүкіл денем дірілге басты. 

Кенет, бәрі де орындарында тоқтай қалып, тыныштала қалды. Тек, алға шыққан Арыстан: 

&#8213;&nbsp;&nbsp; Әй, Адам! - деп ақырды. 

Мен үндемедім, дірілім күшейе түсті.

Мұны байқаған Арыстан:

&#8213;&nbsp;&nbsp; Үрпиісіп мынау тұрысың не? Сен Табиғаттың қожайыны емессің бе? Батырым, саған не болған? - деп кекетіп койды. 

Мен қалшылдаған бойда, ес-түсімді түзей алмай, сөйлеуге де мұршам келмей, абыржып тұрмын.

Бар хайуанаттардың атынан сөйлеуге уәкілдік алды білем, Арыстан ақырып:

&#8213;&nbsp;&nbsp; Бері қара! Сен, Табиғаттың, жер, су, ауаның қожайынымын деп әлемге жар салып қана қоймай, сонымен қоса бүкіл іс-қимылыңмен, әрекетіңмен соны дәлелдеу үстіндесің ғой. Ал, сол билікті саған кім берді, айтшы бізге?- деді.

Мен Арыстанның не деп тұрғанын түсінбедім.

Ал Арыстан болса сөзін ары қарай жалғастырып: 

&#8213;&nbsp;&nbsp; Ықылым заманнан Тәңір бәрімізді бірдей жаратқан жоқ па? Бірдей деп – жандыларды айтып отырмын. Жердегі жануарды, аспандағы құсты, судағы балықты алайық. Бәрін теңдестіретін – жан! Тіпті шыбын екеш шыбынның да жаны бар. Демек біз – теңбіз! Біздің бұл дүниеде өмір сүру құқығымыз да тең! Әрине, санамыздың деңгейі әркімде әр түрлі болғандықтан тіршілігіміз де әр түрлі. Алайда, тек Адам ғана өзін Табиғаттан бөлек, жоғары санады. Адам өз Санасын жоғары санады! - деді. 

Таяу арада хайуандардың жемі болмайтынымды сезген соң ба мен тыныштала бастадым. Арыстанның сөзіне де назар аудардым. Оның әлі де арғы ойын болжай алмасам да, түсінуге тырыстым. Басымнан айырылуыма бір қадам жерде тұрған соң өйтпеске болмады.

&#8213;&nbsp;&nbsp; Ал, сол адамның санасы несімен қадірлі? – деп сұрады Арыстан.

Мен көп ойланбастан:

&#8213;&nbsp;&nbsp; Адамның тұрмысын жеңілдетті, – деп қалдым. 

Сосын, ойымды түсіндірмекші болып:

&#8213;&nbsp;&nbsp; Бұдан былай адам Табиғаттың соқыр қара күшіне төтеп бере алатын болды. Жалаңаш денесін жапты. Суықтан жылы, ыстықтан салқын бола алатын қорғаныс үйлер салды. Ішем десе суы, жеймін десе асы алдына өзі келді. Азықты іздеп, келесі күнім не болады деп қор болмайды. Тіпті жерге аяқ тигізбей жердің, суға түспей судың бетімен жүретін, қанаты болмаса да әуеге көтерілетін құрал жасап шығарды...- деп келе жатыр едім.  

Алқынып, асығыс айтқанымнан болуы керек, ойымның түбін жеткізе алмадым, хайуандар шу ете түсті:

&#8213;&nbsp;&nbsp; Бұнысы қалай – Адам Табиғатқа өзін қарсы қойып тұр ма? 

&#8213;&nbsp;&nbsp; Табиғатты жаулап аламын деп тұр ма? 

&#8213;&nbsp;&nbsp; Йә, Жаратқан! Күшін қарай ғөр сұмырайдың?!

&#8213;&nbsp;&nbsp; Уууөәә...!!! Һһһһ-аааа-рррр!!! – деп шулап жатты.

Мен дереу:

&#8213;&nbsp;&nbsp; Кешіріңдер, бірақ сендерді алайық. Өмір бойы тек біріңді-бірің жеп не біреуге жем болу үшін біріңді-бірің қуалап, тынымсыз, қарбалас күндер өткізіп, мағынасыз өмір сүріп келеді емессіңдер ме!- дедім.

&#8213;&nbsp;&nbsp; Жоқ!- деді Арыстан.

&#8213;&nbsp;&nbsp; Нағыз өмір сүру бізде! Біздің ой мен іс-қимылымыз тұтас жүреді. Бөтен ойға берілмейміз. Біздің табиғи күш-қуатымыз өз пайдасына мейлінше толық жұмсалады. Мына жер жылы екен, мына жер тоқ екен деп басымызды қатырмаймыз да, ондай ой ойымызға да келмейді. Қарнымыз ашқанда тамақ жеп, шөлдегенде су ішіп, ұйқымыз келгенде ұйықтаймыз. Бүгін-ертең аман-сау қалсаң - жақсы, егер біреуге жем болсаң – ол да жақсы «оған» - деп, соңғы сөзді сыбырлап қосты. Өзінше әзілдегені. 

&#8213;&nbsp;&nbsp; Біз Табиғаттан өзімізді-өзіміз айырмаймыз, Табиғатпен кіндігіміз бір. Біз аяқ басып тұрған орынды – «Жер» деп, ішіп тұрған суымызды – «Су» деп, дем жұтып тұрған ауаны – «Ауа» деп ажыратпаймыз. Керісінше, олар да – «Жер»: мен жануарды көтеріп тұрмын, «Су»: мен жануардың тамағынан өтіп, ал «Ауа»: мен жануардың өкпесінен өтіп жатырмын деп ойламайды. Бәрі де бір-бірімен байланыста, өзара сіңісуде. Бұл табиғи заңдылық, жалпыға бірдей үйлесімдік, - деді.    

&#8213;&nbsp;&nbsp; Ал, Адам жалпыға бірдей үйлесімдікті бұзу үстінде. Ол өз санасын Табиғаттан бөлек қарама-қайшы қояды.

&#8213;&nbsp;&nbsp; Ойлап шығарған арнайы құралдарын былай қойғанда Табиғатпен бетпе-бет кездессе аман-сау кала ма жоқ па? – деп сұрады Арыстан. 

&#8213;&nbsp;&nbsp; Жоқ! - деп өзіне өзі жауап берді Арыстан. 

&#8213;&nbsp;&nbsp; Қазіргі Адам Табиғаттан алшақ кеткені сонша, жабайы жерде бір күн өмір сүре алмас. Алдында тұрған қолсозым азықты көре де ала да алмас. Кез келген хайуанаттың өзі түгілі баласы туа сала өмірге деген құштарлығының арқасында жан сақтауға тырысады. Ал Адам болса Санасының ойлап тапқан Арнайы құралдарға сенгені, берілгені сонша, бара-бара ол Арнайы құралдарға Сананың өзін айырбастуға дайын. Енді жасанды Арнайы құралдар оның Санасы болмақ! Жасанды Сана шығармақ! Санасының арқасында жерді қоқыстап, суды лайлап, ауаны уландырғаны аздай болғаны, Жасанды Сана шығарып Жанға қиянат жасамақшы! Мүмкін Жасанды Сана Жасанды Жан шығарар адамға. 

&#8213;&nbsp;&nbsp; Онда Адамның керегі не?

&#8213;&nbsp;&nbsp; Оның бәрі Адамның тәкаппарлығында, өзін Табиғаттан жоғары санауда! 

&#8213;&nbsp;&nbsp; Жазықсыз жануарларды торға қамап, оларды күлкіге айналдырып, өздеріне ермек етуде. Ал ол жануарлардың жаны бар екенің ойламайды. Олар сендердегідей санасы жоқ болса да еркіндікті аңсайды, жер, су, ауаны аңсайды. Әрқайсысы өз мекен-жайында, тайпасында болғысы келеді.           

&#8213;&nbsp;&nbsp; Ол Табиғаттың қожайыны емес, ол өзі - құл, - деді хауанаттардың бірі. Сосын сөзін жалғастырып: - Өйтпесе, біз тордан қашып жүрсек, ол керісінше тастан жасалған, көп қабатты торға өзін-өзі еркін қамай ма? Шіркін, шын бостандықтың не екенін түсінбеген құл-Адам!  

&#8213;&nbsp;&nbsp; Шын мәнінде еркіндік, бостандық дегенін не екенін түсінбей Сананы да түсінбейсің. Санадан азат болмай Өмір не екенін түсінбейсің.

&#8213;&nbsp;&nbsp; Өмір санамен ғана келе жатқан жоқ. Өмір санасыздықтан да тұрады. Екеуі үйлесімдікте. Бір-бірінсіз өмір жоқ. Біржақты санамен ғана Өмір болмайды. Тек Санаға сену апатқа әкеледі.     

&#8213;&nbsp;&nbsp; Сонда қалай, - дедім мен. – Адам санасыз болу керек пе? Санадан азат болу керек пе? Онда не болғаны? Нағыз апат әлемде сонда болар? Бәрі бақылаусыз қалса, не болғаны? Адам дүниеге сол үшін келген шығар бәрін бақылап, реттеу үшін.

&#8213;&nbsp;&nbsp; Онда жер сілкінбейді, жанар тау оянбайды, су тасқыны болмайды, иә? – деп тағы да кекетті мені Арыстан.

&#8213;&nbsp;&nbsp; Адамсыз-ақ та Табиғаттың өзі миллиондаған жылдар бойы Жерді реттеп келеді. Ал, әрине Адам ойлап тапқан арнайы құралдары бақылаусыз қалса бір апатқа ұшыратады. Көрмейсің бе Санаң сені өзіне тәуелді етті. Сен Табиғатпен үйлесімдікте болудың орнына Санаңмен үйлесімдіктесің. Ал Сана - дана емес. Оның қателесуі мүмкін. Оның алдауы мүмкін. Оның кулыққа итермелеу мүмкін. Одан неше түрлі опасыздық күтуге болады. Сананың арқасында адамдар арасында жауыздық та, соғыс та болады. Сана итермелейді. Сана дегеніміз ой. Ал ой неше түрлі идеяға әкеледі. Сонда идея адамның бойын баурап алады. Идея үшін адам қолына қару алып басқа адаммен де соғысуға дайын. Ал, Идея - жалған ба, дұрыс па – оны кім айыра алады? Оны білу мүмкін емес. Сонда адам жоқ нәрсеге бола, ойдан шыққан Идеяны бәрінен де жоғары қойғаны ма? Басқа адамдардың өмірінен, тіпті өзінің өмірінен Идеяны жоғары қойғаны ма? Ойлай берсең тереңге батарсың.     

&#8213;&nbsp;&nbsp; Мен сені Санаңнан қашырып отырған жоқпын, - деді біраздан соң Арыстан. – Тек, Санаға қөп жүк артпа. Санасыздықты да ойла. Оны қайдан табамын дейсін ғой? Сана жоқта жүрек оянады. Жүрекпен бойла. Ол үйлесім саған көмектеседі. Ананың балаға деген мейірімі санамен ғана өлшенбейді. Бұған сезім қосылады. Түсінесің бе? Осы қасиетті тап, бұнда ғажайып сыр жатыр. Тап та жоғалтып алма.  

&#8213;&nbsp;&nbsp; Онда Адам баласы бұл дүниеге не үшін келді? – деп сұрадым мен Арыстаннан.

&#8213;&nbsp;&nbsp; Кім білсін? - деді ол. Сосын:

&#8213;&nbsp;&nbsp; Сендердің ғалымдарың айтыпты ғой «Табиғат Адам арқылы өзін-өзі тануда» немесе «Адамның Құдайға қарап тұрған көзі арқылы Құдай керісінше Адамның ішкі дүниесіне үңілуде» деп. Мүмкін, Құдай Адамды сол үшін жаратса керек. Көрмейсің бе ғалымдардың бұл сөздерінің астарында «Адам! Табиғатпен, Құдаймен үйлесімдікте, бірге бол!» дегені емес пе? 

&#8213;&nbsp;&nbsp; Ай, бірақ, қайдам! Ежелгі заманнан бері Адамдар тұтас Ұлы Ақиқатты өз-ара бөлісіп келеді. Жаратылғаның бәріне бірдей ортақ Құдайды талан-таражға салып, бөлшектеп, әрқайсы одан өз үлесін үзіп әкетпекші. Сосын өз мүдделеріне жаратпақ, өз пайдасына жұмсамақ. Сөйтіп Адам Құдайды өзіне пайдаланбақ. Адам – Құдайды! Сол үшін адамдар бір-бірімен соғысуда.

&#8213;&nbsp;&nbsp; Алайда, Құдайға Санамен жетуге болмайды, жете де алмайсың. Құдайды сезіну керек. Құдайға, ол жайындағы көптеген ілімдерінің еш қажеті жоқ, дұрысы-бұрысында оның жұмысы жоқ. Құдай бар! Бітті! Жүрек көзін ашсаң сезінесің! Ойла-а-а-ан, Адам!

«О-я-я-ян, Адам!» - алыстан жаңғырық боп естілді маған.

Кенет ұйқымнан ояндым. Сонан соң көпке дейін дөңбекшіп, ұйықтай алмай таң атырдым.

Сол ғажайып түс автобуста келе жатқан менің есіме түсті де, мазамды алды.

&#8213;&nbsp;&nbsp; Бұнің бәріне кім кінәлі? - деп өзіме-өзім сұрақ қойдым.

&#8213;&nbsp;&nbsp; Бұған ешкімнің кінәсі жоқ!, - деген кейуананың даусы мені ойымнан оятып жіберді. Бүреумен сөлесіп отырған болуы керек, соған жауап қайтарғаны. Әңгімелеріне құлағымды түрдім.

&#8213;&nbsp;&nbsp; Болған іске ешкімді ешқашан кінәлауға болмайды, - деді әжей. - Ол жағдайға байланысты. Бүреуді кінәлағаннан гөрі алдымен өзіңе қара. Мүмкін сен қателесіп тұрған шығарсын. Сонда араздық та болмайды.  

&#8213;&nbsp;&nbsp; Қызық ойлайды екенсіз апа, - деп күлді жанында әңгімелесіп отырған әйел.

Автобус асфальттан грейдер жолға түсті. Сол-ақ екен шатыр-шұтыр еткен автобус дөңгелектерінін үгітілген тастың дыбысы естілді. Әйелдердің әңгімесі сол шудың астында көміліп қала берді.

<div class="unit whole align-center"><br>* * *<br><br></div>

Қырғи көз ақсақал әлі де терезеден көзін алмай, үн-түнсіз отыр. Өзі көсе екен, бетінде бір тал қылшығы жоқ. «Ойға қатты кетіпті ғой. Ойында не бар екен бұл шалдың, нені аңсап, нені көксеп отыр?» –деп ойладым мен өз ойларымнан қашқақтап.

&#8213;&nbsp;&nbsp; Жалмұқанға рахат, ол көсе, оған ұстараның қажеті жок, - деп курстастары онымен қалжындаушы еді. Ол соғыс алдында аудандық электриктер дайындайтын қыска мерзімді курста оқыған жылдары. Оқудан гөрі қызығы мол жылдар еді. Курстастарымен мейрамдарды бірге қарсы алып, жастықтың қызығына мейілінше батып жүрді. Сол жастықтың әсерінен бүкіл әлем мейірімді, жақсылығы мол болып көрінген оған. 

Алдында бақытты өмір күтіп тұрғандай сезілетін. Неге болмасын? Сол бақытты өмірді өздері, қазіргі комсомол - келешек коммунистер өз қолдарымен орнатады. Осыған отан, партия, өкімет бар жағдайды жасап жатыр. Тек сену керек, бақытты болашақ үшін өміріңді құрбан етуге дайын болуың керек. Ол қатарының алды болу үшін партияға да ерте өтті. Курстағы ең жас коммунист. Коммунизм құрылысшыларын алда көп жұмыс күтіп тұр. Оқуын да жақсы оқыды, партия және қоғам жұмыстарына да белсенді кірісті. 

Анда-санда ұсталып жатқан «халық жаулары» оны онша алаңдаткан жоқ. Таптық күрес болған жерде жау да болмай тұрмайды. Ол үшін ел қорғаны НКВД бар емес пе? Оған онда қызмет істейтін жолдастар әділ де, қазақ жырларындағы батырлары сияқты алып та көрінді. Әрбір революция өзін-өзі қорғай алатындай болу керек. Оларды осылай оқытты, келешегіне сенімді жас коммунист Жалмұқан да осылай ойлады! 

Қарт бір орында отыра алмай қозғалыңқырап кетті. Бірақ тесіле қараған назарын терезеден тайдырған жоқ. Ойына Жаңа жыл мерекесі түсті. 

Иә, сол Жаңа жылдың кешінде еді сол қызбен танысқаны. Жаңа туылған қозының мөлдіреген көзіндей жәудіреген жанары кімді болса да өзіне тартпай қоймайды екен. Жалмұқанды да өзіне тартқан осы көздер еді. Мәриям осы аудандағы арнайы оқу орнында мал дәрігері мамандығы бойынша оқып жүр. Биылғы Жаңа жылды екі оқу орны бірігіп өткізбекші болып, жастар аудандағы Қызыл коммунарлар атындағы кішігірім клубқа жиналып шырша орнатты, айналасын түрлендірді. Кешкісін сырнайдың сүйемелдеуімен жігіттер қыздарды биге шақырды. Бір қызығы бәрі де беттеріне маска киген, кімнің кім екенін айыра алмайсың!

Жалмұқан тиіннің маскасын киген қызды биге шақырды. Қыздың өзі де маскасына сай орта бойлы, қайың белді, қимылы нәзік екен. Көздері масканың  астынан да мөлдіреп тұр. Жалмұқан қызбен танысып, есімін айтты. Қыздың атын естігенде Жалмұқан қалжыңдап «Жагордың қызысыз ба?» деп қалды. Сосын, іле-шала «қызды ренжітіп алмайын» деген оймен, қыздан кешірім сұрап еді, қыз болса «Оқасы жоқ, болсам болармын» деп жауап қайтарды. Жалмұқан сасқаннан: «Шын айтып тұрсыз ба?» - деді. Қыз күліп жіберді. Күлкісі не деген әсем, таза қоңырау тәрізді сыңғырлайды. Сөйтіп сол қызбен танысты.         

Бір жылдан соң отбасын құрды, кішкентайлы болды. Ұлдын атын Дудар қойды. Екеуі де бақытты еді. Болашақтары қалай болады деп уайымдамады, махаббат құшағында қалқып жүрді.

Ойламаған жерден соғыс басталды деген суық хабар келді. Жалмұқан екінші баласын күтіп жүрген жас келіншегімен қоштасып соғысқа аттанып бара жатқан солдаттардың бірінші легімен кетті. Содан бастап Жалмұқанның өмірі кілт өзгерді. Жалмұқан коммунист болған соң «Отан үшін!», «Сталин үшін!» деп ұрандап, комиссармен қатарласып окоптағы солдаттарды алға шығарып, бірінші боп жауға ұмтылатын. Шайқаста жанын аямады, өйткені артта жалғыз қалған әйелі мен баласын ойлады. Жақындарына деген мейірімі асқанда жерін, елін сағынады. Осы құндылдықтар үшін жан қиюға дайын еді.

Бірде, бір шайқас сәтсіз аяқталып, көп адам мерт болды, техника қирады, оқ-дәрілері таусылған кеңес әскері жаудың қоршауында қалды. Комиссардың ақылымен Жалмұқан және басқа коммунистер партбилеттерін жерге көмді. Жауға әлсіз жағдайда қолға түссең, коммунист болмағаны үшін көп қинамай тез атып тастар деген ой болған еді. Жауға тірідей тұтқынға түсуге болмайды, ондайда өз жанынды өзің киюың керек деген ауызша бұйрық бар.

Қоршауды бұзып шықпақшы болған олар үлкен шығынға ұшырады. Жалмұқан  граната жарылысы толқынынан жерге құлап, есінен танып қалды. Әлдебір уақыттан кейін есін жиса, тұтқынға түсіп, солдаттардың арқалап әкеле жатқанын сезінді. Тұтқындалған бір топ солдатты жау айдап келеді екен. 

Содан кейін-ақ көрмеген қорлығы қалмады: концлагерьде болды, ауыр жұмыстарға салынды. Соғыстың орта кезінде Германияға айдалып бір неміс отбасы шаруашылығында жұмыс істеді. Неміс әйелі күні-түні демей мал қораны тазалатқызды, шөп жинатты, тағы басқа ауыр және лас жұмысқа салды. Арасында «жабайы орыс» деп ұрысып қояды. Жалмұқанды бәрінен де қорлағаны - шошқаның астын тазалатқаны еді. Жалмұқан шошқадан қатты жиіркенетін. Түрін көрсе құсқысы келеді. Қашып құтылуға болмайды, жат жерде көзге бірден түсері анық. Сонымен қоса комендатурадан арнайы тексерушілер келіп-кетіп тексеріп жүреді.

Бірде ойламаған бір жағдай болды. Үйде электр тогы өшіп қалды. Неміс әйелі не істерін білмей, жәрдем шақыруға арнайы мекемеге көрші үйдің баласын жіберді. Жалмұқан үйдің іргесінде ілулі тұрған темір жәшікті ашып, ішіне үнілді. Неміс әйелі бұл не істегелі жатыр дегендей Жалмұқанның қимылын үн-түнсіз аңдуда. Жалмұқан ток сымдарына қарап, қандай себептен өшіп қалғанын түсініп, жалаң қолымен электр тогын жөндеуге кірісті. Оқуда алған тәжірибесі бар еді. Әйелдің зәре-құты қашып өз тілінде «өлесің ғой байғұс» деп, қолымен мойнын сызып қояды. Жалмұқан болса ләм-мим деместен әп-сәтте электр тогын жөндеп берді.

Сол кезден бастап неміс әйелі Жалмұқанға деген көзқарасын өзгертті. Тамағын жөндеп берді, тіпті одан, жиіркенетінін біліп, шошқа астын тазалауын талап етпейтін болды. 

Сөйтіп жылдар өтіп жатты. Жалмұқан жатса-тұрса ойы үй-іші, бала-шағасында. Не боп жатыр екен, қалай боп жатыр екен деген ойлар жанын жай таптырмайды. Алайда ешбір тіл-хат алудың мүмкіндігі болмаған соң бар үміті соғыс тез аяқталса дейді. Соғыс кеңес әскерінің жеңісімен аяқталатынында күмән жоқ. Майдан жақындап келеді. Оны кеңес ұшақтарының неміс жерін жиі бомбылаған даусы жақындағаннан, неміс солдаттарының асығыс жиналып, жүктерін көліктеріне тиеп, қауырт көшуінен байқауға болады. Қалашықтан кетерде неміс солдаттары тұтқынға алынып, жұмыс істеп жүргендерді шетінен қыра бастады. Автоматтың оқ жаудырған дауысы анда да, мұнда да естіліп жатты. Жалмұқанның есі шықты. Енді жеңіс тақап, бостандық аламын ба деп жүргенде құрбан болу ойында жоқ еді.

Қандай оймен жасағанын білмейді, осы күні бүгінге дейін оған жұмбақ болып келеді, әйтеуір неміс әйелі Жалмұқанды неміс солдаттарынан жасырып, аман-есен алып қалды. 

Қалашыққа кірген Қызыл Әскерді Жалмұқан көзіне жас алып, құшақ жая, қатты қуанып қарсы алған еді. Онымен қоса жасырынып аман қалған бір-екеу, тек сүлделері қалған, жұмыста жүрген тұтқынға түскен кеңес солдаттары да болды.

Алайда, Жалмұқанның ойлағанындай болмады.

Оған бірден сенімсіздік білдіріп, жағдайы анықталғанша оны қамауға алды. Өз әскерінің өзі де қиындық шеккен мұны тұтқынға алғаны ішін оттай күйдірді. Бәрі де Жеңісті тойлауда, ал, ол болса қамауда отырды. Неміс қолына тұтқынға өз еркімен түспегенін, өзі де соғыстың алдаңғы жылдары отты майданда болғаны туралы айтқанына ешкім құлақ аспады.

Кейін оны ерекше бөлімінің қызметкеріне тергеуге берді. Осында ғана НКВД-нің сыз қабағымен танысты. Жауап алғанда ұрып-соққаны былай тұрсын, тіпті тіл қатқызбайды. Сенімсіздіктері соншама, өз көздерімен көргендей, куә болғандай «жауға өз еркімен қалай өтіп кеткенін, қандай құпияларды ашқанын» сұрайды. Бұның жазықсыз екеніне сенбейді. «Сен коммунистсің, ал коммунистерді немістер тірі қалдырмады, сондықтан сен өз еркіңмен немістерге беріліп, оларға қызмет істедің» деп айыптады. «Партбилетің қайда?» деп тергейді. Бұл жауап береді. «Парбилетті көмген жерді көрсет» дейді. Партбилет тыққан жерін Жалмұқан қайдан білсін, жат жерде, соғыс үстінде болған оқиға ғой. 

Сонымен, не керек, әскери трибуналдың үкімімен 58-ші статья бойынша «Отанын сатқан» болып айыпталып, он жылға сотталып кетті. Енді неміс жерінде көрген қорлықты өз жерінде көрді. Қайтадан ұрып-соғу, ауыр жұмысқа жегілу. 

«Бұл не болды өзі?» - деп ойлады Жалмұқан. - Не жазығым бар еді Құдай-ау». Жаратқанға сенбейтін Жалмұқан Құдайды аузына алды. Кезінде ұсталып, сотталып жатқан талай «халық жаулары» есіне түсті. «Олар да кінәсіз кетті ме?» деп шошынды ол. Сосын «Жоқ, олар кінәлі болды. Әйтпесе сотталмайтын еді ғой» деп ойлады.

Жалмұқан әлі де болса кеңес әділдігіне сенеді, керек десеңіз, Сталинге сенеді. «Әттең-ай, ұлы көсемнің өзіне бәрін түсіндірсе, мүмкін босатар ма еді» деген ойлар келеді оған. 

Бірақ жылдар өткен сайын, жан-жағында болып жатқанды өз көзімен көріп, сотталғандармен араласып, Жалмұқанның өмірге деген көзқарасы өзгере бастады. Енді ол коммунистік идеядан үмітін үзді, саясаттан бас тартты. Идеяға алданып қалғанына өкінді. Жоқ, соғысқа қатысқанына өкінбеді, майданда құрбан болуға да дайын болды. Өйткені ол өз отбасы үшін, елі, жері үшін соғысты ғой. Тек, коммунистік идеяға сеніп, Сталин деп ұрандап, соғысқанына өкінді. Біреудің қолындағы желбіреген жалауы болған үшін өкінді. Кезінде өзі Идеяны насихаттап, репрессия жылдары кеңес өкіметінің саясатын қолдағаны үшін өкінді. Көптеген «әттеген-ай» оның ойын мүжіді. Жалмұқан өзін жан жолдасы сатып кеткендей сезінді. Енді бұл дүниеде кімге сену керек? Бұдан былай Жалмұқан өзінен басқа ешкімге сенбеуге бекінді. Ұлы көсем қайтыс болған соң, көптеген жазықсыз сотталғандар ақталып жатты.

Лагерьде Жалмұқанның мінезі қатты өзгерді. Енді ол қатал, ренжігіш, аяқ астынан ашу шығарғыш болып алды. Өз мінезінен өзі қорықты.

Сонымен, не керек, жеті жылын лагерьде өткізген Жалмұқан да қамаудан мерзімінен бұрын босап шықты. 

Үйіне қайтып келгенде, тағы бір қасіретке тап болды. Осыдан бір-екі ай бұрын сүйікті Мәриямы ұзаққа созылған аурудан дүние салыпты. Суық хабар бұған жетіп үлгермепті.

Осылайша екі баламен Жалмұқан жалғыз қалды. Қішкентай қызы Зәбира шешесі Мәриямға тартқан. Өзі сүйкімді, нәзік жанды.

Жалмұқанның бар ойы балаларында болды. Осылдарға қорған болып, оқыту, жетілдіру керек. Осылардың қызығын көрсем дейді. 

Жалмұқанның бар үміті, сенімі Дударда болды. Ол өзі зерек бала болып өсті. Жас кезіндегі Жалмұқан сияқты әділдік үшін жан беруге де дайын.

Өстіп өмір өз ағынымен өтіп жатты. Дудар биыл онжылдықты бітіреді. Мектептен соң қалаға оқуға бармақшы. Жалмұқан қарсы болған жоқ. Міне, емтихандары сәтті аяқталып, бітіру кеші де келді. Дудар таза киініп сол кешке кетті...

Қырғи көз ақсақал алақанын көзіне басып, жөтеліп-жөтеліп қойды. Көзінде жас тұр. Шаршағандықтан ба әлде ауыр бірдеңе түсті ме есіне? Назарын қайта терезе сыртына салды.

Сол күнді есіне алса жүрегі шаншиды. Бітіру кешіне кеткен Дудар үйге қайтып оралмады. Елдің айтуына қарағанда таңға жақын үйіне қайтып келе жатқан оны машина қағып кетіпті. Бұл хабарды естіген Жалмұқан алғашқыда жылаған жоқ, ол ең әуелі не болғанын түсінбеді. Есінен айырылған адамдай, адамдардың бетіне үн-түнсіз қараумен болды. Бірдеңе дегендерге жауап қайтармайды. Күледі. «Дударым қайда жүр?» -деп баласын іздейді. Күндер өте, айлар өте Жалмұқан ақырындап есін жиды. Ой, сондағы, боздағын жоқтап зарлағанын айтсаңшы. Ешкімнің басына келмесін! 

Ел ішінде Дударды соққан машина рулінде аудандық прокурордың баласы отырған деген сыбыс болды. Өзі мас болған дейді. Ол да Дудардың кластасы, бітіру кешінен қайтып келе жатқан. 

Дудардың өлімі бойынша тергеу жүргізілді. Алайда, куә табылмай, оқиғаның қалай болғаны анықталмағандықтан іс жабылды. Бұндай қорлықты Жалмұқан көтере алмады. Ол прокурордың үйіне ашумен кірді. Ашулы, адам өлтіруге дейін дайын тұрды. Прокурордың айқайына милиция келді. Жалмұқан абақтыға қамалды. Зорға дегенде туыстарының, қызметтестерінің арқасында қамаудан босады. Сөйтіп Жалмұқан қайтадан өмірдің соққысына түсті. 

«Өмірім өмір болмады ғой» - деп зар жылады ол. Құдайына налып: «Не үшін? Не істедім соншама?» - деп сұрағына жауап іздеумен болды. Өткенге көз салса, бір тірі жанға зұлымдығы жоқ, еш жанға қиянат жасамапты. Неліктен бір өзінің басына Жаратқан соншама қасірет берді. Осыны түсінбенді Жалмұқан.

«Сынаса керек», - деп шешті Жалмұқан. - Жаратқанның мені сынағаны ғой бұл. Бойымдағы адамгершілігім, табандылығымды бұдан ары сақтай аламын ба? Болғанды дұрыс қабылдаймын ба, әлде тағдыр сағымды сындыра ма?».

Қандай қиын жағдайда да Жалмұқан тағдырға мойынсұнбады, қайта қара тастай бекем болды. Ішімдікке де берілмеді. Қызын, кішкентай Зәбирасын, қимады. «Енді мен кетсем, ол не болады? – деп ойлады. Қалған бар өмірін, бар күшін Зәбираның өсуіне, өмірде өз жолын табуына жұмсады. 

Бүгінде Зәбирасы өсті, жетілді, тұрмыс құрды, кішкентайлі болды. Бүгін, міне үшінші жиені туылғанына арналған шілдехана тойына бара жатыр. 

Қарама-қарсы домбыра ұстап отырған жігітке карап отырып кеңес лагерінде жүрген күндері есіне түсті. Сонда бір қазақтың жігіті де орыстың мандалинімен қазақ күйлерін орындаған. Біраз күйлердің ішінен бір күй зарымен ерекше естілді. Күйдің атын сұраса – «58-ші статья» күйі екен. Оны атақты Сармантайұлы Ахметжан шығарған. 1926-1928-ші жылдары қызылдар байларға зорлық-зомбылық көрсетіп, «үштікпен» соттап, жер аудартып, ату жазасына қесіліп жатқанға шығарған күйі екен. 

Қырғи көз қария назарын өзіне бұрғанына, жігіт ыңғайсызданып, домбырасын әрлі-берлі қолына жүгіртіп, ол да терезе қарап отырып қалды. 

<div class="unit whole align-center"><br>* * *<br><br></div>

Домбыра ұстап отырған жігіт қаладан шалғай жатқан ауылдардың бірінде тұратын жақын ағайынның баласының үйлену тойына бармақшы. Әке-шешесі апаратын сыйлықтарын арқалап, тойға күні бұрын аттанып кеткен болатын. 

Мамыр айының соңғы күндерінде жазғы даламен автобуста келе жатқан жігіттің балалық шағы еске түсті. 

Әдетінше жаз келе демалысқа шыққанда әкесі бүкіл отбасын, брезент жамылған көк «УАЗ»-көлігіне отырғызып, қаладан ауылға апаратын. Таңертең жолға шыққан олар түнделете қалаған ауылдарына әрең жететін. Жолдан әбден шаршаған балаларға үлкен кесемен, бетінде қалқыған бармақтай қара майы бар ащы сары қымыз бергенде, олар оны бір-ақ жұтып, қалпақтай құлап түсетінін есіне алып, ішінен күлді. 

Әлі есінде. Терезеден сығалаған күн, жылы алақанымен бетінен сипап, таң ұйқысынан оны оятты. Алыстан әтештің шақырған дауысы естілді. Сол-ақ екен ауылдың басқа әтештері де кезектесе айқайға салды. Ит үрді. Тоқтамай үрген итке бұл қайран қалады: «Бұл құрғырдың жағы қалай қарысып қалмайды?».    

Көзін ептеп ашты. Түрлі-түсті оюлармен әшекейленген, кей жерінде сыры кеткен, жезбен қапталган ағаш сандыққа көзі түсті. Үстіне көрпе мен жастык әдемі жиналған. Қабырғада қосауыз мылтық пен түлкінің терісі қатар ілулі. 

Көрші бөлмеде үлкендердің күлген дауыстары қатты естілді де, күрт үзілді, артынан сөйлеген сөздері естілмеді. Ұйқысы шайдай ашылды. Тез киініп, қара дермантинмен қапталган ауыр есікті ашып, көрші бөлмеге кірді. 

Ортада дөңгелек үстел басында үлкендер малдас құрып отырып таңғы ас ішіп жатыр. Оны көріп үлкендер дабырласа сөйлеп, өздеріне шақырды. Бірақ ол отырғандарды барлап алдымен әжесін іздеді. Соның қасына барды. Әжесі болса, маңдайынан иіскеді де, төрде отырған ақсақалға бар дегендей оны солай қарай итермеледі. Ол барды. Атасы оны құшақ жая қарсы алды, «айналайын» деп маңдайынан сүйді. Сақалының талдары қытығын келтіргені есінде. Сонан соң дастарқанды айналып, үлкедерге сәлем беріп шыкты да, әкесі мен шешесіне бармай, әжесінің қойынына қайта енді. 

Үлкендер әңгімелерін жалғастырды.

Даладан немере әпкесі кірді, үлкен тегенеге салған ыстық бауырсақ әкелді. Ол әжесінің қасында біраз отырды да, жуынуға сыртқа шықты. 

Есік алдында жер ошақта дәу қара қазан орнатылған. Ішінде шыжғырылып жатқан май иленген нанның үзімдерін тағатсыздана күтуде. Анда-санда шыдамы жетпей ашуға булығып көпіршік атып та қояды. Жиі пайдаланудан дамыл көрмей әбден жұқарып, мұжылып тозған, бірақ әлі де болса тік тұруға қауқары бар, жартылай көмірге толы, ескі қаңылтыр шелек ошақтың іргесінде тұр. Үстінде ойған қидың ірі кесектері үйілген. Тастанды көсеу мен шымшуыр, келесі қолдануға дейін селқостық танытып, жерде жатыр. 

Ауылдың таңғы самалымен ошақта жанған қидың түтіні аралас иісі жанын рахатқа бөледі. Бала самал желге бетін тосып, ауа жұтып тұрды. Немере әпкесі ыстық бауырсақ ұстатты. Ол өзін өмірінде бұндай тәтті бауырсақ жемегендей сезінді.

Аузында бауырсақ, қолы толған бауырсак ауланы аралап көрейін деп үйдің сыртына барды. 

Күнделікті ауылдың тіршілігінің көрінісі: әні өріске айдалған малдың қарасы көзден таса болды, енесін іздеген бұзау жалғызсырап мөңірейді, иттер үреді, ауыл шетінде трактордың гүрілімен қоса электр араның жіңішке үні естіледі. 

Алдынан үстінде күнге күйген брезент плащы, басында жазға қарамастан көнетоз орыс құлақшыны, аяғында керзі етігі бар салт атты жылқышы асықпай салмақты түрде өтті. Ұзын ағаш құрығы жер сызып келеді. Артында тілі салақтаған төбет иті бар.

Бала шарбақтың жанында біраз тұрып үйге қайтты. Бірақ жолын осы үйдың иті - ақ тазы бөгеді. Ұзын денесін сағыздай созып, белінен үзіліп кете жаздай керілді де, жолға кесе-көлденең тұрып алды. Бала иттен қорқып алға жүрмеді, ал иттің көзі болса -  бауырсақта. Ол итті алдарқату үшін үстінен асыра бауырсақ лақтырды. Ит  баурысақты жерге түсірмей ауызымен шапшаң қағып алып қайта бұрылады. Ит сол әрекеімен баланың қолындағы бүкіл бауырсағын тауысты.

Түске қарай әкесі ауылдың шетіндегі бір төбешікке көтеріліп, көрпе төсеп, айналадағы жазық далаға қарап отырып, жан рақатына бататын. Әкесінің өзімен бірге ала жүретін шағын радиоқабылдағышы болатын, соны қосады. Әуен шырқайды, бәрі мәз-мейрам. Үлкендер ұзақ-сонар әңгімеге кетеді, балалар болса сай-сайды аралап бүлдірген теруге шығады.  

Кешкісін үстіне салқыннан қорғанып шапан, күпәйке киген үлке-кішісі бар, ауладағы сәкіге, симағандары аласа орындыққа отырып, үлкен жеңгелерінің сырнай тартуын тамашалайды. Қосылып ән айтады. 

Ымырт түседі. Бағанада ілулі тұрған электр шамына шыбын-шіркей үймелеп, шөптің арасынан шырылдауық шегіртке әдетінше үйреншікті сарынына салады. 

Балалардың ең қызықты ойыны - жасырынбақ ойынының кезегі келеді. Қараңғылықты пайдаланып балалар бытырап үй мен қора бұрыштарын тасалайды. Кейбіреулері үйдің кіре беріс бөлмесінде орналасқан шошалаға тығылады. Қаладан келген балалар күндіздің өзінде шошалаға жүрексініп кірмей, айналып кететін жерді ауылдың балалары біле тұра әдейі таңдайды. Үлкендер қызықтап, жасырынғандарға қолдау көрсетіп, тығылған жерлерін жалған айтып, іздеушіні адастырады. Ондайда реніш те болады.  

Сондықтан болар қалада туып өскен мұның ауыл десе жаны қалмай, жүрегі тулап кететін. Қашанда ол ауылды қаладан жоғары қоятын. Қаланың тіршілігіне онша қызықпайтын, амалсыз, осында тұратын болғандықтан ғана, мойынсұнатын. Даланың табиғаты: көк аспан, тау-тасы, өзен-суы, аң-құсы, тал-шыбығы тек ауылдан табылатын сияқты оған. Кей-кезде ол даланың ащы жусан исіне мас бола, бір ерекше сезімге ие болатын. Осындайда дүниеден қайтқан әжесінің төсіне еңгендей жерді құшып, неге екені өзі де білмейді, еңіреп жылағысы келетін. 

Дәл қазір далаға қарап отырған жігіт осындай күйде болды.

Ол босаған көңілін өзге жұрттан жасыру үшін қолына домбырасын алды. Домбыра тартуға руқсат па дегендей жан-жағына қарады. Ешкім қарсылық білдірмеген соң, домбыра пернесін күйге келтіре бастады. Сәл бөгеліп, неден бастасам екен деп ойланды да, бір нәзік шертпе күй тарта бастады. Автобустың алдыңғы қатардағылары мойындарын бұрып жігітке қарады. Қалғып келе жатқандары көздерін ашты. Бәрі де оянып, күй тыңдады.

Жігіт домбыра тартуды бала кезінде қаладағы Пионерлер сарайында орналасқан домбыра үйірмесінде бастады. Кейін мұғалім оны музыка мектебіне ауыстырды. Музыка мектебінде музыка өнерін нота арқылы үйретті. Алайда, үйірмеде есту арқылы күй тартуды үйренген ол нотадан қашқақтай бастады. Неге екені өзі білмеді, бірақ нотаға құлқы соқпады. Фортопьяно, хор, әлем музыка әдебиеті деген сабақтарға да шала қатысып, осы сабақтардан үлгерімі жағынан соңында жүрді. Ал, бұның домбыра тартуын мұғалім алдыңғы қатарға қоятын. 

Мұғалімі бір дұрыс адам еді. Баланың көңіл-күйін түсінетін. Ол нотаға көп назар аудармай, баланың есту арқылы күй үйренгеніне қарсы болмайтын. Келе-келе баланың қалаған күйлерін ғана үйретті. Оқу бағдарламасы бойынша міндетті түрде орындалатын күйлерді балаға амалсыздан үйретіп, кейін оларды орындауын талап етпейтін. Мұғалімнің байқағаны - балаға шертпе күйлер көбірек ұнайды, соған құмар, орындауға да бейім. «Бұл, сен Арқа төсінде туып өскеннен болар, - деді мұғалім. - Қаныңа сіңген ғой».

Онысы рас еді. Жұрттың айтуы бойынша жігіттің арғы атасы өз еліне танымал домбырашы болған екен. Жігіт ауылға барғанда атасының бауырлары да қолдарына домбыра ұстағанын көрген. Бірақ бірен-саран атаусыз толғаулардың басы мен аяғын шалғандары болмаса күй шерткендері көпке ұзай қоймайтын еді. «Әй, біздікі жәй-әншейін ғой, шіркін атаңның күй тартқанын айтсаңшы!», - деп тамсанып отырушы еді олар.

Сөйтіп жігіт домбырада күй тартуды нотасыз үйренген. Онысы өзіне кейін, әсіресе, қаратаулық күйші Төлеген Момбековтың күйлерін орындағанда пайдасы тиді. Төлеген Момбековтың қай күйін алсаңыз да – сан құбылмалы. Бір күйді екінші рет бір қалпында тартпайды. Неше түрлі ырғақ, иірімдер жатыр. Күйдің ішкі мазмұнын бұзбай, оған сан қилы бояу салады, түрлендіреді. Күйді орындап отырған кездегі көңіл күйіне байланысты шығарады. Содан ол күйлер шынайы боп шығады. Жігіт Төлеген Момбековтың күйлерін тез алып кетті. Еркін орындады. Қағазға сіресіп қалған ноталарға қарап отырып қатып қалмай күйдің сезім толқынында қалқып жүрді.

Кейін жігіт Сәкең ақсақалды жолықтырды. Ол атақты күйші Әбікен Хасеновты көрген адам, күйін тыңдаған. Жерлесі болғаннан соң жақындасқан. Сәкең ақсақал да күй тартатын. Әбді, Дайрабай, Қыздарбек, Сембек, Мақаштардың күйлерін орындайтын. Ақсақал айтатын: «Кезінде көп орындаушыны көрдім, естідім. Алайда Әбікендей орындаушыны кездестірген жоқпын. Тәттімбеттің күйлерін кім орындамады? Әбікен ғана Тәттімбет күйлерін шыңға көтерді. Сол орындаған күйлерді Әбікеңнің өз күйлері деуге де болады, сондай деңгейде орындады. Бірақ күйлер Тәттімбеттікі, солай болып қалады».

Кейде жігітке күйдің шыққан тарихын айтумен қоса ақсақал ойындағысын ақтаратын: 

&#8213;&nbsp;&nbsp; Сен бұрынғының күйлері қандай болды екен, көптеген күйлер бізге жетпеді  деп өкінбе. Көп ғасырлар бойы бабаларымыз үшін рухани азығы болған көне күйлеріміз бүгіндері, ғарыштағы баяғыда өшкен жұлдыздардың жарығымен іспеттес, тек елесі. Ол жарық бізге жеткенімен, бізді жылытпайды, тек өшкен жұлдыздың қаншалықты аса зор, алып болғанын көрсетеді. Сол күйлер өз заманына, өз қоршаған ортасына ғана қажетті болды, мүддесін ақтады. Сол кездегі туылған күй соны тудырған адамның ішкі дүниесін ақтарды, ал осы туындыны қабылдай алған адамға түсінікті болды, оны толғантты, тамсандырды. Ол өз рөлін атқарып кетті. Күй де тірі жан сияқты: туады, өмір сүреді, шуағы мол жас шағын бастан кешеді, есейеді, кәрілік жетеді, өшеді. Қысқасы өмір сүрген елмен бірге жасайды.   

&#8213;&nbsp;&nbsp; Сонда қалай, - деп сұрайтын жігіт. - Біз көне күйлерді жаңғыртпай, ұмытуымыз керек па?

&#8213;&nbsp;&nbsp; Сен менің ойымды түсінбей отырсың, - дейтін Сәкең ақсақал. Мен тек бұрынғының күйлерін сол қалпында қабылдай алмаймыз деп отырмын. Мысалы, қазіргі күйлерді алшы. Мазмұны да, саз жағынан да біздің уақыттағы күйлерден мүлде басқаша. Ал, ол күйлердің одан да ертерек кезіндегі шыққан күйлерден айырмашылығы қанша? Күйді бір қалыпқа салып қарауға болмайды. Күйді бас жағы бар екен, орта буын, сағасы бар екен деп қабылдауға болмайды. Ол жасанды болып шығады. 

&#8213;&nbsp;&nbsp; Күй-жарықтық жүректен шығу керек, сезімнен туу керек. Күйші күйімен бірге қосылу керек. Күйші тартып отырған домбырасымен біртұтас болуы керек. Ол домбыра пернесін басып отыр ма, әлде домбыра күйшінің көңіл қылын шертіп отыр ма айыра алмайтындай. Ал қазір кейбір орындаушылар жасанды күй шығарады. Әр күйдің әр жерінен алып, біріне бірін жалғастырып, матап-байлап, желімдеп күй шығардым деп мәз болады. Онысын ешкім тыңдамайды да. Ол кімге керек? Жүректі, сезімді қозғамаса, селт етпесе? Қынаптан суырып алынбаған алмас қылыш секілді. Жұмсалмаса, бас алынбаса - пайдасы жоқ. Тат басып қала бермекші. Әй, қазір күй шығару қайда? Оған шынайы орта керек, шынайы сезім керек, сонымен қоса тереңнен келе жатқан сабақтастықты қалайды ол. Онсыз күй болмайды. 

&#8213;&nbsp;&nbsp; Біздің кезімізде табиғат қазіргідей емес еді, шөп белге дейін келетін, сан-алуан құстар, аңдар даланы кезіп жүретін. Ал шалдардың айтуынша ертеде ауыл жұрты күйді кешкісіне қарай, жұмыстан қолы босаған соң таяу жердегі төбешікке көтеріліп тыңдайтын. Домбырашы төбенің басында отырып күй тартатын, ал жұрт төбенің етегінде отырып күй тыңдайтын. Осындай бір жайбарақат жазғы даланың  тыныштығында күй орындап отырғаны да тыңдаушысы да әрқайсы өз рахаттарына бөленетін. Міне, керемет деп осыны айт! - деп сөзін жалғастыратын Сәкең ақсақал.

Жігіт Тәттімбеттің жергілікті жұртқа танымал күйлері «Алшағыр», «Бес төре», «Сылқылдақтан» кейін Төлеген Момбековтың күйлеріне көшті. Күйлер бірінен соң бірі төгіліп жатты: «Өмір», «Мың жылқы», «Ел жаңа», «Азамат», «Бұл қалай», «Қоштасу», «Салтанат», «Сағыныш», «Қосбасар».

&#8213;&nbsp;&nbsp; Бұл қай күй? – деп сұрады қырғи көз ақсақал. Кей жерінде сарыны біз жақтыкінен бөлек па, қалай? 

«Мына шалыңды қарай ғөр, оның да күйден түсінігі бар екен ғой», - деп таңғала ойладым мен. Күйді тыңдағаным болмаса, онша түсіне қоймайтынмын. «Сандаған күйлерді қалай есіне сақтап орындайды екен», - деп те таңғалытынмын күйшілерге.

&#8213;&nbsp;&nbsp; Бұл қаратаулық күйші Төлеген Момбековтың күйлері, - деп ақсақалға жауап берді жігіт.

&#8213;&nbsp;&nbsp; Ә, бұрын естімеппін. Күйлері тамаша екен, - деді ақсақал.

&#8213;&nbsp;&nbsp; Ол кісі сізбен қатарлас, әлі тірі, Шымкент облысында тұрады, - деді жігіт сөзін әрі қарай жалғастырып. 

&#8213;&nbsp;&nbsp; Шымкент дейсің бе? Бұл күйлердің әуені Арқа күйлеріне ұқсас келеді ғой? Ал, Шымкент қайда, Арқа қайда? Бұл қалай болғаны сонда? – деп сұрады шал.

&#8213;&nbsp;&nbsp; Дұрыс айттыңыз, ақсақал. Рас, Шымкент Арқадан әу жерде, алыста жатыр. Бірақ ол кісі Созақ жерінде туып-өскен, қазір де сонда тұрады. Ал Созақ елі Шымкент облысына қарағанымен Арқа елімен іргелес келеді. Қарым-қатынасы тығыз, өзара байланыста. Қыз алып, қыз берісіп жатқан ел. Ән-күйі де бір дегендей. 

Сосын шежірелі қарт Қаратау теріскейінен шыққан, қаратау күйшілік мектебі негізін қалаған, оның ішінде Қорқыт пен Ықылас аталамыздардың қобыздағы күйлерін домбыраға салып орындаған атақты күйші Сүгір Әліұлының күйлерін насихаттап, дәріптеп жүрген не бір майталман дүлділ орындаушыларын – Дабыл мен Қабыл Ажақаевтар, Нақып Сембин, Бексейіт Тұрсынбеков, Әліхан Жүзбаев, Нұртай Жанбыршин, Жаппас Қаламбаев, Сейтхан Әлімбеков, Атабек Асылбеков, Ергентай Борсабаев, Яһуда Амандықов, Файзолла Үрмізов, Қабжан Ілебеков, Генерал Асқаров есімдерін атап кетіп, Арқа мен Қаратау күйлерінің ерекшеліктері туралы қысқаша айтып берді де домбырасын қайта қолына алып тағы біраз күйлер орындады.

<div class="unit whole align-center"><br>* * *<br><br></div>

Грейдерсоң жыландай ирелеңдеген дала жолы басталды. Оны автобустың жүрісінен-ақ аңғаруға болады. Автобус грейдер жолдың тастарының үстінде дірілдеп, күрсілдеуден шұңқырлары бар жұмсақ жолға түсті. Жүрісі теңселе бастады. Жігіт домбыра тартуды тоқтатты. Біраз уақыттаң соң отырған адамдардың зықысы шықты. Менің де басым айнала бастады. Автобус болса бір дөңнен асып келесі дөңге, теңселісіне қарамастан, қоңызша жорғалап барады. 

Сан түсті гүл егілген кілемдер төбешіктерге төселіп күн сәулесімен шағылысып жерге сән беріп тұр.

Кенет, айналаның өңі өзгерді. Күн қашты. Аспан көгілдірігінен айрылып, күңгірт түске боянды. Қарасұр бұлттар, жапан далада жалғызсырап келе жатқан көліктің үстінен төне бастады.

Бұл табиғаттың тосын құбылысына аң-таң болған жас әйел маңына қарап бірдеме сұрағысы келіп еді, қырғи көз ақсақал сұрағының алдын орап:

&#8213;&nbsp;&nbsp; Бұл жер «Тек тұрмас» деп аталады. Бұл жер – әркім өте алмас сынақ іспетті, өту-өтпеуі тағдырына байланысты, – деп қорқытып қойды. 

&#8213;&nbsp;&nbsp; Ой, қойыңызшы ақсақал, қайдағыны айтпай, - деді бүйра шаш.- Бұл жердің асты толған кен. Магнит тәрізді әсер етеді, сондықтан болар ауа райы құбылмалы.

Бірақ өзінің сөзіне өзі сенбейтін сияқты. Жүзінде үрейі бар. Мен де шалдың сөздерінен кейін не себептен екені белгісіз, мазасыздана бастадым. Далаға қарадым. 

Төңіректі, төңіп тұрған қарасұр бұлттардан, қараңғылық басты. Бұлт арасынан сығырайған аспан - қожайынның сұсты жүзі көрінді. Әлденеге ашуланған ол жалт-жұлт етіп найзағай ойната бастады, соңынан біресе бар күшімен біресе ақырын қүркіреп шыққан даусы ілесіп кете барады. Кенет, ашуы шегіне жетсе ерек, ол төбеден жаңбыр төкті.

Автобустың терезелері лезде буланып шыға келді. 

Әйнектің сыртында бірін-бірі қуалаған тамшылар, арна-арнаға бөлініп, өзара жарыса төмен қарай аға бастады. Жаңбыр, автобустың төбесін тескісі келгендей, шатыр-шұтыр еткізіп бар күшімен соғып тұрып алды. 

Қайдан екені белгісіз қатты жел пайда болды. Бар күшін дәу жұдырығына түйіп ап, жан-жақтан айнала, көлікті соққыға алды. Автобус шайқалғанымен жүрісін тоқтатпады. Құлатуға күші жетпегеніне ызаланған жел, тым болмаса ішіндегі отырған адамдарды қорқытайын дегендей, жын-шайтанның даусына салып ысқырады, гулейді.

Жаңбырдан жер лайланып, көлік дөнгелектері сазға батып, алға тартпай бос айналып, автобус жүрісі баяу тартты. Келесі дөңге автобус әзер көтерілді.

Жүргізуші жігіт жауапкершілігін аса сезінген болу керек, жолдан көзін алмай, рульге кенедей жабысып, тепкішектерді аяғымен алма-кезек басып, моторын гурілдетіп, автобустың керек жерінде баяу, кейде тез жүруіне әлек етуде. Буланған терезе әйнегін ұйпалақ шүберегімен сүртіп қояды.

Жолаушылар іштерінен «біссімілләсін» айтып үн-түнсіз отыр. Жайшылықта өзімізбен-өзіміз болған біз, осы мезетте бір адамдай қозғалып, бір адамдай дем алудамыз.

Бір тыныштық орнаған сәтте кейуаның «О, Жасаған өзің біл, көндім боларына!» – деп сыбырлап айтқан сөзі анық естілді.

Автобус келесі дөңге көтеруілуге күші жетпей, ыңқылдап, дөңгелектері лайды илеп бір орнында айналып тұрды да, бір кезде көтерілген ізімен төрт аяқтап талтайып тұрып, бұтымен артқа қарай сырғанай бастады. 

Артымызда терең сай жатыр.

Біз бір ауыздан «Оһ!» дестік. Жас әйел беті-аузы қисайып, айқайлап жіберді. Сәбиін, біреу алып кетуінен қорғаштағандай, кеудесіне қатты қысып алыпты. Сол-ақ екен, жұрт орындарынан бытырап, есік, терезеге қарай ұмтылды. Автобусты ішінен бұзып шықпақшы тәрізді. Әп-сәтте салонның іші азан-қазан болды да қалды.

Осы дүрбелеңде қырғи көз шалдың айқалаған қатты дауысы естілді: «Тоқтат! Тоқтатындар!». Біз тыныштала қалдық.

&#8213;&nbsp;&nbsp; Бұларың не? – деді ақсақал. - Шопыр баланың әбден есін шығардыңдар ғой! Одан да оған демеу етейік!  Тынышталыңдар!

Бұл сөздерден кейін жұрт есін жиды. Тынышталды. Орындарына қайта оралды.

Қас-қағым сәтте автобуста келе жатқан адамдардың абыройы да, дәрежесі де, лауызымы да, ақылгөйлігі де, даналығы да, білек күші де, бәрі де өз жайына қалды. Ол қасиеттерінің бұл мезетте еш пайдасы болмады. Енді біздің тағдырларымыз қарапайым жүргізушінің қолында еді. Әрқайсымыздың тағдырымыз айналып келіп тоғысып, бір түйінге түйілді. Бір адамның тағдыры қалай шешілсе қалғанымыздікі де солай болмақ!

Бұндай ауырпалық жүктен жүргізуші жігіттің көзі бадырайып, беті сүп-сұр боп кетіпті. Әйнекті сүрткен шүберегімен бетінен аққан терін сүртеді. Табан асты тепкішектерді кезек басып басып, рульді айналдыра бұрап, тағы да нешетүрлі, өзі білетін тәсілдерін пайдаланып, бұл жағдайдан шығу амалын іздеуде.

Шығыс ойшылары жоқ дегенімен уақыт пен кеңістікті бар екенін мен енді анық сезіндім. Дәл қазір мен үшін уақыт та, кеңістік те тарылып келеді. Кеңістік автобустың салонымен тарылса, уақыт самайымның ұшынан зымырап өтіп жатқан минуттарымен сезілді. Өмірімде өткен-кеткеннің бәрі де көз алдымнан әп-сәтте өтіп шықты. «Қап, алдымда әлі үлгермеген талай жұмыстарым бар еді», - деп ойладым мен. Енді атқара алмайтын шығармын».

Осындайда жын түртеді: «Сенің өмірің несімен құнды? Соншама не істеп едің сен?» – деп құлағыма сыбырлады біреу.

«Дәл Тәңірімнің алдында жауап тартуға келіп тұрғанымдай ғой», - деп шошындым мен. Бұл сәтте Құдай есіме түсті. Жайшылықта есіме алмайтын Тәңіріме жалындым.

&#8213;&nbsp;&nbsp; О, Алла, жанымды сақтай ғөр! Түсіндім сенің құдыретіңді. Бұл жалғанда сенен басқасының бәрі де ұсақ-түйек, бос әурешілік екен! – деп жатырмын ішімнен. 

Көп пе әлде аз уақыт өтті ме білмеймін, өзімнен-өзім тынышталдым. Тыныштық! Міне, маған жетіспегені осы – жан тыныштығы. Ұлы Ақиқат көзімді ашқандай болды: боларына көндім. Елу жылдан астам уақыт ішінде қарбалас үстінде болған мен өмірімді байқаусыз өткізіп ала жаздаппым ғой. Міне, шын өмір деген осы. Шын қорқу деген осы - ажалмен бетпе-бет келіп тұрғанда. Әрине өмір сүргің келеді. Алайда өмір сұргің келгеніңмен қоса боларыңа да көнеді екенсің.

Жаным жәй тапты. Енді мен саспай, бір орнымда отырып, жан-жағыма қарадым. 

Көрініс жан шошырлықтай: біреулер көзін жұмып алыпты, ішінен күмбірлеп құдайына сиынуда. Кейбіреулерінің көздері шырайынан шыға жаздаған, қарашығында қорқыныш ұшқыны бар, судың жағасына шыққан балықтай ауа жұтуда. Ал, біреулер салонның ішінде жан-жақты қарманып, суда жүзген адамша жүр. 

Менің көзімнің алдынан ақшыл-қара түсті кинолентасының дыбыссыз көрінісі баяу өтіп жатқандай болып елестеді.          

Көткеншектеп шегіне-шегіне автобус әйтеуір жолдан шықпай, терең сайдың үстіне салынған жолдың жиегіндегі қиыршық тастарға әрең дегенде табан тіреп тоқтады. Сәл демін алып, ышқына жұлқынып, салмақпен алға ұмтылды. Сол екпінмен алдында ала алмаған өрді еңсерді. 

Көпшілік бірауыздан енді «Уф» деді, көңіл жайланды. 

Аман қалғанымызға сенер-сенбесімізді білмей абдыраудамыз. Кейбіреулеріміз жұмған көздерін ашпапты.

&#8213;&nbsp;&nbsp; Рахмет, бауырым! Нағыз ер жүректің өзі екенсің! – деп алғысын айтып жатыр қырғи көз шал жүргізуші жігітке. Көпшілік те шалдың сөзін қоштап ризашылықтарын білдіріп жатыр. 

Жүргізуші жігіт жауап қайтармады. Тек мәз болып, ақсиып тістерін көрсетеді.  

Жұрт жайбарақат отырысын жалғастырды. Күмбірлеген сөздер естілді. 

Әу, дегенше болған жоқ, жауын да тоқтады. Күн де тығылған жерінен шықты. Айнала қайта түрленді. Ештеңе болмаған сияқты.

Жауын шеңберінен шыққан автобус, артына ауыр жүк қалдырғандай, мотор даусын әуезді әніне салып, қимылын жандандыра түсті.

<div class="unit whole align-center"><br>* * *<br><br></div>

&#8213;&nbsp;&nbsp; О, жасаған, рахмет! – деп кейуана құдайға ризашылығын білдіріп жатты.

Көңілденген жұрт болған оқиғаны ұмытқысы келгендей әңгіме тізгінін басқа жаққа бұрды.

&#8213;&nbsp;&nbsp; Немереңіз бе? - деп сұрады біреу әжейден қасындағы отырған кішкентай қызды нұсқап.  

&#8213;&nbsp;&nbsp; Жок, шөберем, - деп жай ғана жауап берді әжей. Бұл жауапқа таңқалмаған адам болмады.

&#8213;&nbsp;&nbsp; Жасыңыз нешеде? - деп сұрады қасындағылар. Кейуана сыпайы жауап берді: 

&#8213;&nbsp;&nbsp; Биыл, Алла жазса, тоқсан алтыға келемін! 

«О-һо» десіп таңқалып жатты қасындағылар. Біреулер: «Сізге қарап алпыстағы ана деуге болады» - деп қояды. 

&#8213;&nbsp;&nbsp; Рахмет, карағым, - дейді әжей. Сосын сөзін әрі қарай жалғастырды:

&#8213;&nbsp;&nbsp; Бірақ қайдам, ол жылдар артта қалды ғой, бүгіндері елес қана.

&#8213;&nbsp;&nbsp; Қандай қызметте болдыңыз? - деп сұрады тағы біреу, кейуананың бойына, салмақтығына қарап, не өзі, не жолдасы лауазымды қызметте болған осал адам емес екеніне көз жеткізгісі кеп. 

&#8213;&nbsp;&nbsp; Ой-бой, балам, қайдағы қызметті сұрап отырсың, мен сауаты ашылмаған, өмірбақи ауылдың қара жұмысын істеген адаммын. Рас, дәулетті адамның тұқымымын, байдың қызымын. Бірақ қызылдар кеп, отбасымыз кәмпескеге түсті, әкем Сібірге айдалып, одан оралмады. Мен байдың қызы болғандықтан оқуға да бара алмадым, мамандыққа да ие болмадым. Ерте байга шығып, күйеуімнің етегінен ұстап, отбасының тіршілігімен болдым. Шалым өлген соң, қайтып күйеуге шықпадым. Сосын соғыс басталды. Қолымда қалған кішкентайларыммен арпалысып жүріп, өкіметтің жұмысына да қатар араластым. Өйтпесе бола ма, ол кезде заң қатал, жұмыс істемесең - түрмеге қамаласың. Өкіметтің жұмысын істеп жүріп жинаған бидайдан тығып, тамақ жасап, аш балаларымызға береміз, өзіміз жейміз. Амал қанша? Е-е... өйтпесе бола ма, бала аштан өледі ғой. Сөйтіп жүріп жүгермектерімді аман-сау алып қалдым ғой. Ал, балаларын өлімнен алып қала алмағандары қанша? Ой, несін айтасын отқа да, суға да түстік қой бұл қу тіршілікте, - деп біраз үнсіздікте қалды, ойға кетті. Сосын сөзін жалғастырды:

&#8213;&nbsp;&nbsp; Ол кезде қазіргідей жайбарақат отыратын кез жоқ. Соғыстан кейін сопқозда істедім. Балаларым есейіп, бөлек-бөлек, алдына бір-бір үй болды. Бала-шағалы болды. Немере өсірдім, шөбере көрдім. Мынау, сол үлкен ұлымның немересі ғой. Жасы биыл, алла амандығын берсе, сегізге келеді.

Әлгінде сұрақ қойған адам сенер-сенбестей білмей таңырқап, әжейге қараумен болды. 

&#8213;&nbsp;&nbsp; Онда, осы жасқа дейін, қалай қуатты болып келесіз? - деп қоймайды coнау адам. 

&#8213;&nbsp;&nbsp; Айтайын, оны жасыратын ештемесі жоқ - деді кейуана, - мен өмірбаки ешкімге де ешнәрсеге де ренжіген адам емеспін. Шындығын айту керек өзім де ешкімді ренжіткен жан емеспін. Мінезім сондай.

&#8213;&nbsp;&nbsp; Болды ма, солақ па?- деп сұрады әлгі адам сеніңкіремей. 

«Мінеки - деп ойладым мен ішімнен,  - дәл айтады кейуана! Өмір бойы тағдырдың ащысына да тұщысына да көніп, өмірінің бақытына масаттанбай, қиыншылығына мойынсұнбай, тағдыр маңдайына не жазса соны бар күшімен көтеріп келе жатқан жан. Еркін өмір сүреді. Былайша айтқанда, өмірге бар күш-әрекетімен беріліп, тағдырдың құшағына өзін өзі итермелеп, соның жазғанына көнеді де. Табиғаттың заңымен үйлесімде. Бір жасаңдық, бір жалғандық жоқ бойында. Ал десе - алады, алма десе - алмайды. Бергенімен тоқ, бермегенімен жасымай жүрген адам. Ол өзін не бақытты не бақытсызбын деп сезінбейды, ондай ой да келмейді оған. Ол өз өмірін өзі біреудің ақылымен емес, жүрегімен сезініп, бүкіл жан-тәнімен, тіпті қан-тамырымен қоса сіңіріп, шынайы өмір сүріп келе жатқан жан». 

<div class="unit whole align-center"><br>* * *<br><br></div>

Ымырт жабыла автобус совхоз бөлімшесіне жетті. Ауыл шетіндегі, жұрт «автовокзал» деп атағаны болмаса, вокзал боларлық ештеңесі жоқ, төбесі жабық, төрт бетон плитасынан құрастырылған құрылыс маңына келіп тоқтады. Ағаш бағананың басында желден шайқалып тұрған электр шамы айналаға сарғыш түсті жарықты ойнақтата шашып тұр. 

Біз автобустан асығыс түсіп, меңіреу қараңғылыққа еніп, әрқайсымыз өз тағдыр-жолымыздың соқпағымен кете бардық.  

<div class="unit whole align-center">
<em>Соңы</em>
</div>

<!-- <div class="unit whole align-right"> -->
<br><br>
<em>ӘБЖАН Ерасыл Төлеуғазыұлы</em>
<br><br>
<em>Астана қаласы</em>
<br><br>
<em>2015 жыл</em>
<br><br>
<!-- </div> -->
