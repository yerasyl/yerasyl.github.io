---
layout: post
title:  "Әңгіме"
date:   2015-10-14 09:45:35
categories: Toleugazy
---

<p align="right">
<em>Автор: Серік  АҚСҰҢҚАРҰЛЫ</em>
</p>


<em>«ҚАЗАҚ  ИНТЕЛЛИГЕНЦИЯСЫ  ЕТЕК-ЖЕҢІН<br>
ҚАШАН  ЖИНАР  ЕКЕН?..» деп  еді  Төлеуғазы  ӘБЖАНОВ  көкем</em>


<br><br>
90-ыншы жылдардың соңында Қарағандының ардақты бір азаматы, философия ғылымының докторы Төлеуғазы Әбжанов екеуміз таңды таңға ұрып, армансыз бір сырласып едік. Сол сұхбатты бүгін көне қолжазбаларымның арасынан тауып алып, көзайым болып отырған жайым бар. Қарағанды көшелерінде қандай ғажайып тұлғалар жүрген – Тәңірімен тілдесіп?! Адамзатпен үндесіп! Кешегі айтқан сөздері –бүгін айтылғандай!
 1. «Философия – ғылым да емес, кәсіп те емес...»
– Евней Бөкетов шаңырағын көтерген Қарағанды мемлекеттік университеті – рес¬пуб¬ликамыздағы   ордалы оқу ор¬ын¬дары¬ның бірі. Осындағы есімі Са¬рыарқаға ғана емес, исі қазаққа танымал, көрсе    көз    тойып, көңілді көншітетін ай¬¬тулы тұлғалардың бірі һәм бірегейі – өзіңіз. Алдыңызға келіп білім алып шық¬қан шәкірттеріңіздің  бәрі Сізді ерекше ілтипат-құрметпен ауызға алады. Философия екінің бірі, егіздің сыңарына етене   жақын   болатындай, қазаққа ежелден таныс дүние емес   еді.  Оған   Сіз   қалай кел-діңіз? Әлде, туасы философ болсам деген арманыңыз болды ма?
– Жоқ. Ондай арман болған жоқ. Бірақ, оқу оқысам, мына дүниенің құпия сырына бір кісідей бойласам, ақ пен қараны айырып, ақиқаттың ақ жолына түссем деген ойды қаршадайдан жаныма серік еткенім рас. Біз – отызыншы – ойранды жылдардың баласымыз. Бұл – Кеңес өкіметінің аяғынан енді ғана қаз тұра бастаған шағы. Оқулық жоқ. Қағаз да, қаламсап та – қат. Бірақ,   біздің  буынның  оқуға, ғылым-білімге деген ынтасы ерекше болды. Онда біз Қарағандының ескі қаласында бір-екі бөлмелі құжырада тұрамыз. Осындағы Жамбыл    атындағы    мек¬¬тепте оқыдым. Әдебиеттен сабақ берген Бишан Сыздықова деген апайдың дәрістері әлі есімде. Сол кісі менің әдебиет¬ке деген махаббатымды оятып, өміріме өшпес із қалдырды. Қарағанды педагогика институтының әдебиет және тарих фа¬культетіне кандидат болып тұяқ іліктірдім. Біз¬дің кезімізде студенттікке кандидат   деген   болушы   еді. Оқуыңды сәтімен оқып, бағ¬¬дарламаны әбден меңгерсең, қатарға ілініп, студент боласың! Мен барымды салып, жақсы оқыдым. Сонда Спассиленко деген кісі орыс әдебиетінен сабақ беруші еді. Сол кісімен Д.Писарев жөнінде дауласып қалып, шекем қызғанша айтысқаным әлі есімде. Ол Писаревті демократ дейді. Мен революционер-демократ деймін. Ақыры, осы студенттік кездегі айтыс-тартыс мені фи¬лософиямен тоқайластырды. 1970 жылы Киевте Писаревтің әлеуметтік және саяси көзқарасы туралы кандидаттық диссертация қорғап, оның революционер-демократ еке¬нін дәлелдеп шықтым...
– Алған беттен қайтпаған екенсіз...
– Ғылымдағы талас-тартыстың жемісі  қашанда  мол  болады. Дүниедегі ең ұлы көз¬қарас – сыни көзқарас. Сыни көзқарас өзендердің арнасын кеңейтіп, қоғамның  кем¬шілігін  түзейді. Адамның азаматтығын қалыптастырады. Заманның бетін игілікке бұрады. Белгілі бір қоғамдық құбылыс ха¬қында бөлек ой-пікірі бар шәкірттеріммен де әңгіме-сұхбат құруға кет әрі емеспін. Ғылым атаулының түбіне жететін дойыр догма мен қалыптасқан қағида ғой. Бір кезде Фридрих Энгельс «Марксизм – догма емес, іске басшылық» деген ғажайып ойды көлденең тартып еді. Сол ұлы ойды ұстана алмаған лениншіл-сталиншіл «марксистер», ақыры, осы ілімнің аяғын аспаннан келтіріп, дүниені теріс айналдырып жіберді.
Әлі есімде... Біз философия институтында оқып жүрген кезде маркстік-лениндік философияда Митин, Александров, Константинов секілді академиктердің айтқаны жүріп тұрды. Сталиннің диалектикалық және тарихи материализм туралы еңбегін академик Митин жазып берген еді. Сталиннің жеке басына табынушылық әшкереленіп, сүйегіне қына шыққалы қашан... Бірақ, сонда да солардың догмасы дұғадай жатталып жатты.
Киевтегі философия институтында П.Ко¬пинин, В.Шинкарук секілді философтар сабақ берді. Олар сол кезде қалыптасқан қасаң қағидаларға қасарысып қарсы шық¬қан ойшылдар еді. Кеңестік жүйе оларды талай рет аяқтан шалып, қуғын-сүргінге сал¬ды. Тоталитарлық қоғамда өзіндік ойлау жүйесі бар мұндай философтарды тұғырдан тайдырудың неше түрлі зымиян әдіс-амалы көп еді. Украина Компартиясы Орталық комитетінің бірінші хатшысы, Саяси Бюроның мүшесі болған Шельест Копининді Мәскеу Ғылым Академиясы философия институтының директорлығына жоғарылатып, әзер құтылды.
– Сонда, Кеңес өкіметінің ойынша, философ деген...
– Философ деген – марксизм-ленини¬змнің насихатшысы болуы керек! Басқа ешкім де емес! XX ғасырдағы философияның ірі ағымы экзистенциализм өкілдері Жан Поль Сартр (1905-1980),   Альбер Камю (1913-1960), Карл Ясперс (1883-1909), Мартин Хай¬дегир (1885-1976) марксизм-ленинизмге жат ілім ретінде назардан тыс қалды.
– Андрей Вознесенский сүйетін Мартин Хайдегер ме?
– Тура соның дәл өзі! Қарап отырсақ, соның бәрі бізбен бірге қатар жер басып жүрген замандастарымыз екен. Есімдері адамзатқа мәшһүр аймаңдай ойшылдар! Жан Поль Сартр мен Альбер Камю философ-ойшыл ғана емес, жаһанға белгілі жазу¬шылар ғой. Сартрдың үш кітаптан тұ¬ратын «Еркіндікке бет алған жолдар», «Лоқсу», «Қабырға», «Бөлме», «Герострат» секілді шығармаларын бізден басқа дүние өз тілдеріне жарыса аударып, оқып жатқан. Альбер Камюдің «Бөтен», «Сизиф туралы аңыз», «Оба», «Бүлікшіл адам» атты туындылары да кең дүниені кезіп кеткен еді. Философия – ғылым да емес, кәсіп те емес, бауырым. Оны алдымен дәлелдеген Хайдегир еді. Философия — дүниені, қалаберді, ақиқаттың өзін өзге бір нәрсені елестете отырып қабылдау. Ал, бізде әлі күнге дейін философия ғылымының кандидаты, докторы деген лауазымды атақтар сақталып отыр.
2. «Ғылымға таланттар ғана
келуге тиіс...»
– Ендігі сауал ғылым жөнінде. Біздің елімізде философия ғылымының докторы, филология ғылымының докторы дегендер күн сайын көбейіп барады. Филолог ғалымдармен аралас-құраласым көп. Солардың көбісінің ғылыми өресі, білік білімі, кісілік келбеті қарын аштырады. Сіз солардың қалың ортасында жүрсіз. Кеңес өкіметінен қалған кандидаттық, докторлық диссертация қорғау үрдісі жаңа заманда, нарықтық экономика қа¬ты¬настары кезеңінде әбден ескіріп, ғы¬лымға қол байлау болып отыр деп ойламайсыз ба?
– Әр дүние өз заманында құнды болады. Біздің бәріміз тоталитарлық қоғамның құрсағынан шыққанбыз. Егемен ел болып отыр¬ған осы  республикамыздың  өзі Со¬вет¬¬тік Социалистік Республикалар Одағы¬ның бір бөлшегі емес пе еді? Орыстың бүгінгі аузы дуалы  ақындарының бірі   Андрей Воз¬несенскийдің «Мы – дети культа личности, мы – кровь его и плоть» деген сөзі бар. Оны ол Сталиннің денесі Мавзолейден алынған тұста жазған! Мұнда көп мағына тұр.  Хрущев Сталиннің жеке басына табынуды қанша жерден әшкерелеп, өзінше нағыз лениншіл болып көрінгенімен, оның бір аяғы жерде, бір аяғы көрде – Сталинде тұрды ғой. Кеше ғана Кеңес өкіметінің жатырынан шық¬қан біздің бәріміздің бойымыздан соның салқыны көрініп тұрады. Ғылым-ілім жөнінде де осыны айтуға болады.
Енді бізге бір сәт ес жинап, цивилизация дүниесіне ой көзімен қарайтын ке¬зең кел¬ді. Нақты ғылымдар – химия, мате¬ма¬тика, физика, кибернетика, космосты игеру саласындағы жетістіктеріміз айтар¬лық¬¬¬тай. Бұл істе кеңес ғалымдарының дү¬ние¬¬ жүзіндегі бедел-салмағы да өз алдына бір төбе. Ал, гуманитария – тарих пен философия, әдебиет пен көркем өнерде маркстік-лениндік догманы ұстанып, ғаламдық дамудан көш кейін қалыңқырап қойғанымызды жаңа аңғарып отырмыз.
Францияда бүгінгі әлеуметтік қоғамдық ой ағымына өзіндік үлес қосып, келешегін нұсқаған талантты жазушылар Сорбонна, Нант секілді университеттерде сабақ бере береді. Ұлт мақтанышына айналған бұл академиктерден ешкім кандидаттық неме¬се докторлық диссертация талап ет¬пейді! Американың іргелі университетінде сабақ берген орыстың ұлы ақыны Иосиф Бродскийдің жоғары білімі жоқ. Ол – бір кезде Ресейде «арамтамақтығы» үшін сот¬талған диссидент. Орыс әдебиетінің ғана емес, ағылшын әдебиетінің білгірі. Нобель сыйлығының лауреаты!
– Ал біздің Ұлттық ғылым академиямызда КПСС тарихынан диссертация қорғаған сексеннен асқан академик бар екен..
– КПСС тарихынан қорғалған диссертация қазақ халқына не берді? Түк те. Ғылымның қай саласына болсын талант¬тар ғана келуі керек. Бодандық кетті.   Тәу¬елсіздік заманы төрге шықты. Өмір шын¬дығына көзді ашып қарайтын күн туды. «Бейімбет Майлин шығармаларында тәр¬кілеу ке¬зе¬ңінің бейнеленуі» немесе «Сей¬¬фуллин шы¬ғармаларындағы Қазан төң¬ке¬рісінің көрінісі» деген тақырыпта диссер¬тация қорғап, ғылым кандидаты, докторы атанған кез келмеске кетуге тиіс! Ұлтымыз зәру болып отырған ғылыми жұмыспен айналысуымыз керек.
3. «Бір ғылыми кеңесте
жазылған өлең»
– Сізге бір өлең оқып берейін бе?
– Оқи ғой.
Ақынсыз – Алаштың,
Алашсыз – ақынның жоқ күні.
Қара өлең екен қазақтың биік шоқтығы,
Дипломсыз Абай аспанға жөнеп,
Жұртында –
Абдырап қалды қаптаған ғылым
                                                  докторы.
Мағмұрланса маңдайы қушық тар ағай,
Маңайы оның ызың да ызың – арадай.
Абайтануға тағы бір інішек келіп тұр,
Албасты басқан аһкелеріне қарамай!
Мінбеден түсейікші!
Ішейікші...
– Қатты айтқан екенсің. Осындай типтер әдебиеттен сабақ бергеннен кейін дүние не болады? Сөз реті келгенде айта кетейін, Батыста дәріс беретін мұғалімді студенттердің өздері таңдайтын бір дәс¬түр бар. Күндердің күні бұл бізге де келуі тиіс. Сол кезде айтары жоқ оқытушы аудиторияға жолай алмай қалады!
Ғылымға тек таланттар келуге тиіс. Талант – бұл ескі рим сөзі. Су астында жүз жыл жатса да тат баспайтын, алтыннан құйылған ақша бірлігі деген сөз. Тарихты тобыр емес, Талант жасайды! Фридрих Ницше тілге тиек ететін СВЕРХ ЧЕЛОВЕК-тің қазақша баламасы – Абай атамыз айтатын — КЕМЕЛ АДАМ, міне, осы таланттар болады.
Адамзат әулеті таланттарды соңғы ға¬сыр¬ларда ғана танып, әулие тұта бастады. Тағылықпен ат кекілін кесісіп, жерден бауырын көтерген ГОМО САПИЕНС (саналы адам) неше түрлі қырғын соғыстар мен жаулап алушылықтан, байлықты тартып алып, бөлісуден кейін өзіне өзі ой көзімен қарап, мына опасыз жалғанда АДАМНЫҢ сұлулығы мен ұлылығына ештеңе жетпей¬тініне көз жеткізді. Сана өскен соң Талантты бағалау басталды! Афина, Александрияда пәлсапашылар мектебі ірге көтеріп, одан дәріс алған императорлар таққа отырды. Олар өз ғұламаларының ілімін жүрегіне те¬рең сіңдіріп, таланттарды қамқорлыққа алды. Жер дүниені қалтыратқан Александр Македонскийдің император ағзам ба¬сымен бөшкеде жатқан Диогенге сәлем беретіні – осы тұс. Осы кезден бастап талантты әс¬петтеп, құрметтеу, оларға тастан ескерткіш қою дәстүрі кең қанат жайды. Мәскеудің қақ төрінде басын тәкаппар ұстаған Пушкиннің ескерткіші тұр! Кеше оған мысқылдап қа¬рап, оны отырса опақ, тұрса сопақ қылған әумесер, өсекші тобыр жоқ! Пушкиннің табаны тиген жер де, Пушкин сүйген ару әйелдер де аңызға айналған! Оны атып өлтірген Дантеске бүкіл адамзат қарғыс айтады! Алматыда Алатауға асқақ қарап Абай ескерткіші тұр. Таяуда ғана ұлы Мұқағалидың ескерткіші бой көтерді. Бразилияда – Пеле. Швейцарияда жүз елу адамды қар астынан аршып алған сенбернар итке де ескерткіш қойылған! Ұлыбритания Уинстон Черчильден басқа бір де бір Премьерге ескерткіш қоймаған. Қойылғаны – ойшылдар, жазушылар, өнертапқыштар, қолбасшылар!
Ғылым – таланттарға зәру. Таяуда ме¬нің үш шәкіртім Семейде өткен Шәкә¬рім¬тану конференциясына қатысып қайтты. Он¬да¬ғылар «Сендерді Қарағанды мемлекет¬тік университеті философтардың ішінен ірік¬теп жіберді ме?» депті. Міне, бұл – баға!  Ұлт¬тық философияға топ жарған таланттар келе жатыр! Мен соған қуанамын.
– Жас философтарыңыздың аяқ алысы жақсы екен. Бұлардың алға қойған ба¬ғыт-бағдарламасы бар ма?
– Осы жас философтар университетте ұлттық рухани орталық құру туралы бастама көтерді. Оны университет ректоры Жамбыл Ақылбаевтың өзі қызу қолдап отыр. Таяуда бұл мәселе университеттің ғылыми кеңесінде кеңінен талқыланбақ.
Ұлттық руханияттың өресі кең, мағынасы терең. Мұнда ұлттық философияның сонау Заратустра - Қорқыттан басталатын қайнар көзі, адамзат ақыл-ойының шырқау шыңы — Абай философиясы, Шәкәрім ілімі, Мағжан дүниетанымынан бастап, осы заманғы Олжас Сүлейменовке дейінгі ұлттық ойлау жүйеміз талқыға түсетін болады.
4. «Көп айтса – көнді,
жұрт  айтса – болды...»
– Төке, бүкіл дүниенің көзі жаһандасу, ғаламдасу дейтін жалмауыз құбылысқа қарап тұр ғой. Адам баласының болмыс тіршілігінен бастап, ойлау жүйесіне дейін бір қалыпқа түсетін түрі бар. Философ ретінде, Сіз, осы құбылысқа қалай қарайсыз?
– Бүгінгі дүние бір-бірімен қан тамыры әрқилы байланысып жатыр. Ғаламды бір тұтас организмге айналдырған нарық заманында қалың елден оқшауланып, ел болып, өмір сүру мүмкін емес.  Абай ғұмыр кешкен дәуірде де, Абайдан кейін де исі қазақ ғаламнан бөлініп қалған жоқ.  Әрі-беріден кейін, Абайдың өзі Шығыс даналығына су¬ға¬рылып өсіп, орыс, орыс арқылы Батыс мәдениетін бойына сіңіріп, казақ тарихында бұрын-соңды болмаған ұлы тұлғаға айналды.
Дүниежүзілік шаруашылық, экономика, философиялық ақыл-парасат, көркем ой ағымы бір-бірімен жете байланыс¬ты. Кеңес империясы тұсында қалған дү¬ние¬мен аралас¬пай, есікті тарс жауып алу¬дың ақыры неге әкеп соққанын бүгін өз көзі¬мізбен көріп отырмыз ғой. Ұлы держава атандық. Ғарышқа адамзаттан алғаш біз жол салдық. Кеңес империясы тарағаннан кейін айналамызға қарасақ, адамзаттың соңында қалыппыз. Компьютерді көріп, кө¬зіміздің ашылғаны жаңа ғана. Мұның бәрі Совет өкіметінің адам¬зат қауымдастығымен аралас¬пай, осы дү¬ние¬ден оқшауланып қалуы¬¬ның салдары еді.
Қалай айтсақ та, дүниеде ғаламдасу, жаһандасу процесі жүріп жатыр. Бірақ, бұл адамзат баласын америкаландыру деген сөз емес! Дүниедегі ең құнды, ең мәнді, мазмұнды құбылыс – ұлттық құбылыс, ұлттық мәдениет пен ұлттық әдебиет. Таяу¬да біздің бір атағы дардай оқымыстымыз әдебиет пен мәдениетті де нарыққа бейім¬деуіміз керек деген келеңсіз ой айтты. Қалай? Құрманғазы мен Тәттімбеттің күйін, Қасым мен Мұқағалидың поэзиясын, Күләш пен Бибігүлдің әнін нарық заманына лайық¬тау ақылға сия ма?!.
– Дегенмен, нарыққа бейімделіп ал¬ғандар бар ғой. Мәселен, ақындар айтысы...
– Серік-ау, қайдағы ақындар айтысын айтып отырсың?! Ол айтыс емес – шоу-бизнес қой! Бізде шын мәнінде өлеңді суырып салып айтатын ақындар бар ма? Қазақ ауыз әдебиеті тарихында қалған Біржан мен Сараның, Кемпірбай мен Шөжелердің сөз сайысындай айтыс көрдің бе? Есіңде қалды ма?
Қазақ – туасы ақын халық. Өлеңді суырып салып айту өнері қазақ пен қырғыз және араб тайпасы – бәдәуилерге тән болған. Мына ғажапты қараңыз. Біржан Сарамен айтысуға Жетісуға жол тартады. Қасында – өнерпаз нөкері. Көкшетаудан Жетісуға жеткенше жол бойы – думан. Біржан аттан түсіп, Сараның үйіне келсе, алдынан бір әйел шығады. Алдымен сонымен айтысады. От ауызды, орақ тілді Сараның өзі осы ма десе, ол шешесі болып шығады. Одан жас қызбен айтысқа түседі. Ол – Сараның сіңлісі екен. Содан кейін ғана Сараның өзімен сайысқа түседі. Қаншама драмалық оқиға! Қаншама қағысқан жыр! Бүгінгі айтыста осыған ұқсас не бар?
Исаның театрдағы бір үзіліс кезінде Мұх¬тар Әуезовке айтқан өлеңін білесің бе? Мұ¬хаңның туған күнінен бастап өлетін күніне дейін жырға айналдырғанда ұлы жазушы көзіне жас алған деседі. Әбділда Тәжібаев Мәскеуден орыс жазушылары келіп, Исаға күтпеген жерден тақырып ұсынғанда, оның қияға қыранша қалай самғап, жыр өргенін аңыз ғып айтады. Тақырып – Клеопатра екен.
Испанның ұлы ойшылы Хосе Ортега-и-Гассеттің «Тобырдың көтерілісі» («Восстание масс») дейтін философиялық еңбегі бар. Бұл кітап — Еуропаға ғана емес, күллі адамзат қауымдастығына терең ой салған дүние. XVIII ғасыр үшін Руссоның «Қоғамдық келісім» деген еңбегі, XIX ғасырға Маркстің «Капиталы» қандай әсер етсе, Хосе Ортега-и-Гассеттің «Тобырдың көтерілісі» атты шығармасы XX ғасырда соларға жетеғабыл рухани дүние болды. Тобырдың көтерілісі — тұтынушы қоғамның стандартқа айналған жемісі, рухы төмен, асқазаны ерекше да¬мыған қоғамдық хайуанның жалғанды жал¬пағынан басуы!
Тобырлық мәдениет (массовая культура) деп жүргеніміз – осылардың ойлап тапқан кәсібі. Оның ұлттық, адамзаттық мәдениетке түк қатысы жоқ. Өнерді ақшаға айналдырып, шоу-бизнес жасап жүргендер – сол то¬бырлық мәдениеттің өкілдері. Өкінішке қарай, осы тобырлық мәдениет екі иығынан ен¬тіге дем алып, бізге де келіп тұр!
Тобырдың өз философы, өз ақыны, өз идеологы болады. Тобыр – адамзат та¬рихындағы ең озбыр, жалмауыз құбылыс! Сократқа у берген кім? Тобыр! Анархисті жебе ұшына байлаған кім? Сол! Джордано Бруноны отқа өртеген кім? Сол тобыр! Ұлы ақын Несасимидің терісін тірідей сыпырып, Ұлықбекті шоқпарлап өлтірген кім? Сол тобыр! Көпшілік! «Ендеше, көпте ақыл жоқ, Ебін тап та, жөнге сал!» дейді Абай.
– «Көп айтса – көнді, жұрт айтса – бол¬ды, әдеті жаман адамның» деген де Абайдың сөзі емес пе?!
– Әрбір саналы адамның қалыптасқан көзқарасы, өзіндік ойы, бәтуалы пікірі болуы керек. Әсіресе,  бұл – интеллигенцияның ен-шісіндегі дүние. Билік пен интеллект бір ар¬наға тоғысқанда елдің көзі ашылып, көсегесі көгереді.
Мен Киевте оқып жүргенімде украин¬дардың ұлттық, кісілік қасиетіне тәнті болып едім. Тоталитарлық тәртіп кемеліне келіп тұрған 60-70 жылдардың кезінде философия институтында сабақ украин тілінде жүрді. Сонда, еврейлер украин тілін тез үйреніп алды да, өздерін суда жүзген балықтай еркін сезінді. Орыстар дағдарып қалды.
– Еліміз егемен болғалы он жылдың жүзі болды. Біз қазақ тілін мемлекеттік дәрежеге көтере алмай жатырмыз...
– Жалтақтайтын заман кетті ғой. Ендеше мұнымыз не? Меніңше, мұнда да қазақ интеллигенциясының кінәсі бар. Олардың көпшілігі өз тілін өзі білмейді. Көшбастар интеллигенция осындай болғаннан кейін өзге жұрт сенің тілің мен дініңді қайтеді?! Ұлттық интеллигенция ұлттың көшбастар көсемі болуға тиіс! Киевте оқып жүргенімде бір нәрсеге таң-тамаша қалған едім. Мұнда Маркс пен Энгельстің, Лениннің суреттерін күнде тілгілеп кетіп жатады. Олар – Совет өкіметін менсіне қоймаған ел еді. Сәуірдің 12 жұлдызы күні Тарас Шевченконың туған күнін ұлт болып атап өтеді. Кобзар ескерткішіне ел болып жиналып, ақынның өлеңдерін оқиды, ән салады, би билейді. Бізде Абайдың туған күнін көп ел әлі біле бермейді!
Бірде бір кемпір ескерткіштің алдында тақылдап өлең оқып тұр еді. Бір-екі-үш адам сахнадан түсіріп әкетті. «Не болды?» дейміз біз. «Кеңес өкіметіне қарсы өлең оқып тұр» дейді. «Қамалып қалатын болды-ау, байғұс» дейміз жанымыз ашып. «Жоқ, - дейді украиндар. Былай шыға бере босатып қоя береді ғой». Ал, біз ше? Қандастарымызға қашан ара түстік?! Сексен алтыншы жылы-ау деймін, Сағат Әшімбаевтың үйінде қо¬нақ едім. Сонда Сағат «Бүгін Колбинге Ол¬жастың үстінен тағы бір арыз кетті. Соған қол қойған таныс бір жазушыға «Олжекеңнің сізге жазығы жоқ еді ғой?» деп, едім, «Ол маған үй әперген жоқ деді» деп қапаланып отырды. Нағыз интеллигент осылай істей ме? Осы оқиға жаны таза Сағаттың өзегіне өрт, жүрегіне дерт болып түсті. Көп ұзамай Сағаттан да айырылдық. Қазақ интеллигенциясы етек-жеңін қашан жинар екен?..»
  Төлеуғазы ӘБЖАНОВҚА
Ішіме тартып демімді,
Таңданған тұлғам жетеді.
Сен сүйдің ұлы Гегельді,
Мен сүйдім ұлы Гетені.
Ұлылықты сүйдік қаталап,
Сұлулықты сүйдік қаталап,
Қазақтың аты - Махаббат!
Ғажаптың да аты - Махаббат!
Көз жаспен бетін жуады,
Дүние - ойға түсіп кеп:
Маркстен -Ленин туады,
Ницшеден  Гитлер күшіктеп...
Пендеден бе екен, Құдайдан,
Малшынса жасқа жанарым?
Толстой құсап, ұлы ойдан,
Қорқатын болып барамын.
Ғаламға қарап сүйіне,
Түбімізді көрдік – түркіні.
Қазақша ойланса дүние,
Ғажап болады бір күні.
Түркінің осы қазағы,
Махаббат оның – ғажабы,
Ғажабы әрі азабы.
Алашты көрші – азалы.
Сұлу әйел –
Жер-көк, жарық күн,
Тәкаппар туған төре еді.
Қазақтай еркек халықтың,
Сүйгенін жақсы көреді.
Қызықпай дүние, бөзіңе,
Мән бермей қаңқу сөзіңе –
Сүйем мен сол бір аруды,
Шөп салса-дағы көзіме.
Күнсұлу – рухы, Ай өңді,
Тебіреніп, терең толғана,
Әйелге ұқсас Әлемді
Сүйдім мен.
Кінәм – сол ғана.
Р.S. Төкеңді қайта-қайта оқи бергің келеді.
Тыңдай бергің келеді. Топырағы торқа болғай!
ОЛ Алашымен бірге жасарып, Қарағандысымен бірге жасанып жүре беретін тұлға!
