---
layout: post
title:  "Даналық ойдың шырақшысы"
date:   2015-10-14 09:45:35
categories: father
allow_comments: false
---

<!-- <p class = "align-right"> -->
<em>Авторлар: Бақытжан ҚАДЫРҰЛЫ,
Әсем САҒАТОВА</em>
<!-- </p> -->

<br><br>
Сынаптай сырғыған уақыт, секундтармен жылыстап сарқылып жатқан ғұмыр-ай десеңші! Ардақты ұстазымыз, Арқадан шығып, Мәскеу мен Киев ғалымдарын мойындатқан ғалым, академик Төлеуғазы Ысқақұлы ӘБЖАНОВТЫҢ арамыздан кеткеніне 11 қыркүйекте жеті жыл толады. Көзі тірі болғанда Төкең биыл 80 жасқа келер еді.  Бірақ, бұл күнді көруді оның маңдайына жазбапты

Уақыт өткен сайын ұстаздың жарқын бейнесі біздің санамызда қайта жаңғырып, оның фәни ғұмыры бізден алыстаған сайын рухани үлгісі, мейірімге толы жарқын бейнесі, адамшылық істері жаңғыра түсуде. Ғалым ағаның нұсқаған жолы, көрсеткен адамшылық үлгі-өнегесі дәріс алған шәкірттерінің өмір жолына шамшырақтай жарқырап, жарық түсіре берері сөзсіз.

Философия ғылымындағы Төкеңнің орны ойсырап тұр. Оның ғылымға деген адалдығы, тазалығы, өзі біліп алмай сөй-лемейтіндігі, ғылым әлеміне бет бұрған жастарға деген ұстаздық үлгі-өнегесі, бәрі де ғалым ағаның ғибратты ғұмырының бір белгісіндей жадымызда. Елімізде әлемдік философиялық ойды жетік меңгерген екі ғалым болса, соның бірі – Төлеуғазы Әбжанов еді. Төкең – даналық ойдың жүйрігі, әрі шырақшысы сынды болатын.

Төлеуғазы Ысқақұлы – бірнеше ғылыми еңбектердің және мақалалардың авторы. Соның ішінде республикаға танымал, қазіргі жоғарғы оқу орындарында жиі қолданыста жүрген «Адамға қарай бет бұрсақ», «Философия тарихындағы таным теориясы мен метод проблемасы», «Ойлау тарихының белестері», «Қысқаша философия тарихы» атты еңбектерінің орны бөлек. Бұлар – қазіргі қазақ тілінде білім алушы болашақ мамандар күнделікті пайдаланып жүрген танымал еңбектер. Төлеуғазы ағаның жетекшілігімен бірнеше диссертациялар қорғалды. Олардың басым бөлігі кеңес дәуірінде еленбей келген ұлттық философияның тарихына арналған. Төлеуғазы Әбжанов қазақ ойшылдарының даналық дүниетанымын зерттеп жүрген жаңа мектептің іргетасын қалап  үлгерді. Өмірінің соңғы жылдары Төкең өз шәкірттерімен бірге «қазақ рухының философиясын» зерттеуді қолға алып, қазақ ойшылдарының даналық дүниетанымын зерттеуді сара жолға салып кетті.

Төкеңнің ұстаз ретіндегі ерекшелігі – ол «философия мен әдебиетті ғылым деп қарау – адасушылық» дегенді жиі айтатын. «Бұл екеуі де ғылымнан әлдеқайда биік, адамның ішкі жан дүниесімен, рухының тұңғиығымен ұштасып жатыр» деп отыратын. Оларға өмір деп қарау керек дейтін. Төкең философияға ғылымнан гөрі өмір деп қарады. Оның өмірі ойға, ойы өмірге айналып кетуінің бір сыры осында. Төлеуғазы аға – ұстаз ретінде Сократ хакімнің философтарға қойған үдесінен шыға білген тұлға.

Төлеуғазы ағамыз қай ортада жүрсе де өзінің жоғарғы танымы мен сана биігінен адамдарды ойландырып, терең ойдың жетегіне телміртіп қоюшы еді. Оның осы бір жоғарғы интеллектуалды қасиеті қазір бізге жетпей жатады.

Ол әрбір дәрісін оқуға толғататын. Сөйтіп, аудиторияда жалғанның жарығына жаңа идея тудырып, ол кісінің дәрісін тыңдау бақытына ие болған жұрт күні бойы ойланып жүруші еді. Біз ұстазымыздың осы бір қасиетін ерекше құрметтейміз.

Біздің қазіргі ғылымдағы ең үлкен проблемалардың бірі ол – ғылымдағы бедеулік. Жаңа идея, жаңа ой әкеле алмау. Дәрістерде ақпарат қана беру деңгейінен аса алмау. Ал, ақпарат үнемі өзгеруде, уақыт өте келе ұмытылып кете береді. Сонда шәкірттердің санасында не қалуы мүмкін?! Осыны ойлап жатырмыз ба?!

Төлеуғазы ағамыз «Философия ғылымға сыймайды. Әлдеқайда ауқымды, адамның жұмбақ әлемімен тікелей байланысты бол-ғандықтан, философияға кәсіп ретінде қарау біржақтылыққа алып келеді», – деп жиі айтып отыратын.

Төкең философияны кәсіп ретінде емес, оны өміріне айналдырып жіберді. Оның ұстаз ретіндегі бір ерекшелігі сол, бұл адамда ізденіс жолында тоқтау деген болмайтын. Кешкілік әңгіме құрып, жаздың қоңыр салқын кештерінде талай серуендеп жүретінбіз. Ағамыз ертесі дәрісі бар кездерде үйге асығатын. Ертеңгі дәріске дайындалуым керек деп. «Қырық жылдан астам философия тарихынан дәріс оқып келесіз. Ертең сол тәжірибе күшімен оқып шығуға болмайды ма?», – дегенде, «Жоқ, қарастыратын сұрақтарым бар», – деп дәріс оқитын ойшылының еңбегін міндетті түрде қайта ақтарып, қазбалап отыратын. Төкеңнің бұл жанкештілігіне талай рет куә болып, аң-таң болушы едік. Ол кісі аудиторияда дәріс оқығанда өмір сүретін. Бір оқыған дәрісін қайта оқымайтын. Оның әр дәрісі жаңа ой, жаңа идеяға толы болып, тыңдаушыны ерекше ой әлеміне ала жөнелетін. Төкеңнің ұстаз ретіндегі бір ерекшелігі – философия тарихы бойынша дәріс оқығанда ешқашан қолына қағаз ұстамайтын. Сөйте тұра, оның дәрістері ешқашан қайталанбайтын. Ол дәріс оқудың ерекше мәдениетін қалыптастырды. Дәріске шығармашылық ретінде қарайтын. Қайталана беретін, қағазға түскен өлі ойлар емес, дәріс оқып тұрып туатын тірі ойлармен өмір сүретін. «Маған барлық ой дәріс оқып тұрғанда келеді» дейтін. Төкеңде қайталанбайтын жады мәдениеті болушы еді. Қаншама ойды сол жадынан алатын.

Төкеңнің ұстаз ретіндегі тағы бір үлгі боларлық қасиеті шәкірттеріне таза болыңдар деп жиі айтып отыратындығы. Кісі ақысын жеуге, ғылымға селқос қарауға болмайды деп жиі айтатын. Бұл сөздердің бәрі оның тек тілінен емес, жүрегінен шығушы еді. Себебі, өзі таза болатын.

Төлеуғазы аға «Философия тарихын не үшін оқимыз? Философия тарихын дәріс оқу немесе семинар сабағы үшін, болмаса кітап жазып, диссертация қорғау үшін оқымау керек. Ең алдымен ойлану керек. Біз даналардың еңбектерін өзімізді тану үшін оқуымыз қажет», – деп отыратын.

Төкең ойшыл ретінде өмірінің соңғы жылдары үлкен келелі мәселелерді көтерді. Солардың бірі «мектеп ойлауға үйрете ме?» деген идеясы болды. Оның ойынша, орта мектепте адамның ойлау қабілетін дамытатын пәндер жоқтың қасы. Егер, адамды мектеп жасынан ойлауға баулымаса, ойлау мәдениетінің қалыптасуына жол ашпаса, ол баладан жақсы ғалым, дарынды әдебиетші немесе дұрыс азамат шықпайды дейтін. Төкеңнің мектеп бағдарламаларында ойлауға баулитын пәндер кіргізу туралы көтерген идеясы болашақ үшін маңызы зор. Ол осы идеяның басын бастап кетті. Шынында да, бұл ойланатын шаруа.

ХХ ғасырда өмір сүрген неміс ойшылы Карл Ясперс «Философия ешқашан әмбебап, пәндік білім бола алмайды, себебі, ол ойшылдың ішкі дүниесінен қол үзіп кете алмайды», – деген   тамаша ой қалдырған. Төлеуғазы ағаның философия жайындағы тұжырымдары да осы оймен үндесіп жатыр. Философияның әмбебап пән бола алмайтындығы сонда, ол адамның ой шығармашылығымен, ішкі әлемімен тікелей бай-ланыстылығында. Сондықтан, Төкеңнің ойынша философия сырттан келетін білімнен гөрі іштен шығатын қабілетпен тіке-лей байланысты деген ойға саяды. Олай болса, ойға адамның ішкі дайындығы керек. Осы тұста Төкең Абайдың «Сегіз аяғындағы» «көңілсіз құлақ, ойға олақ» деген тұсын жиі алға тартатын. Яғни, адамның ішкі күйі болмаса ой да жоқ. Төлеуғазы Ысқақұлы даналық теңізінің тұңғиығына бойлап, оның асыл маржандарын тауып, ұрпақ санасына сіңіре білген бірегей тұлға.

Марқұмның еске алып отырар жақсы істері көп болушы еді. Республиканың түпкір-түпкіріне жиі барып жүреміз. Сонда жиналатын ғалымдардың көбісі Қарағанды жайында сөз болғанда ең алдымен Төлеуғазы Әбжановты сұрайтын. Тө-кеңмен халықаралық симпозиумдар мен конференцияларға бірге барып жүрдік. Сонда Төкеңнің Ресей, АҚШ ғалымдарымен ой жарыстырғандығының талай куәсі болдым. Әрқашан ол адамның айтар ойы, көтерген мәселелері мен идеялары өзіндік ерекшелігімен көрініп тұратын.

Ағамыздың тұлғалық қасиеттерінің бірі – ұлтымыздың тілін ұлықтауда жүргізген күрескерлігі деу керек. Бұл жолда өз басыма зияны тиер деп жан аясып қалған кезі жоқ. Өзім өлсем де сөзім өлмесін деген ұстаныммен әрқашан өз ойын ортаға салып, небір келелі кеңестерде қоғамдық пікір тудырып отыратын. «Кім орыс радиосын тыңдамайды, сол ақымақ» деген жарнаманы жиі естіп жүрмін. Бұл дегенің нағыз көрсоқырлық. Қазаққа жасалынып жатқан қиянат», – деп шыр-пыр болатын.

Төкеңнің ұлт мүддесін қорғап, талай рет ұлттық философия жайында келелі мәселелер көтеріп, өршіп келе жатқан өртті су сепкендей басып тастағанын сан көрдік. Ол сөз алғанда ел жым болатын. Себебі, Төкеңді көптеген адамдар өздерінің дін жасап жүрген еуропа философиясын жетік меңгерген маман ретінде мойындайтын. Сөйтіп, Төлеуғазы ағамыздың қазақтың мүддесіне де талай қызмет істеп, қайраткерлік танытқанын білеміз. Оның қоғамдық пікір тудырған осындай мәселелері әлі күнге дейін маңызын жойған жоқ.

Төлеуғазы Ысқақұлының қазақ тілі, ұлттық интеллигенция, ғылымдағы бедеулік, көркем әдебиет пен поэзия және философияның адамның ой шығармашылығындағы тұтастығы туралы   көтерген мәселелері бүгінгі күні жаңа қырынан көрініс тауып, күн өткен сайын жаңа мазмұнға ие болуда. Көреген ұстаз, тәжірибелі ғалымның сол айтқандары уақыт өткен сайын көмескіленуден гөрі маңыздана түсуінің өзі оның таным талғамының, интеллектуалдық биік дәрежесіндей көрінеді де тұрады.

Егер, көзі тірі болғанда өзі бастаған үлкен жолда шәкірттерімен қаламгер бауырларын әлі де талай даналық пен ой маржанынан сусындатып,  биылғы жылдың 7 тамызында сексеннің сеңгіріне шығар еді. Біздің де айбарымыз асқақтап, шәкірт, ізбасар, рухани бауыр, ақыл бірлігі жарасқан әріптес болып, халқы, елі, ағайын-туыс болып құттықтап жатар едік. «Жазмыштан озмыш жоқ» деген. Ұстазымызды сағынамыз. Сондай сәттерде оның биік адамшылық тұлғасынан, ешкімге ұқсамайтын зор интеллектуалды қабілетінен, әлемдік философия мен көркем әдебиеттен мол тағылымды идеяларынан әлі де болса елінің, шәкірттерінің алары көп еді. «Әттең» деген өксік ой мазалайды да тұрады. Бірақ, амал қанша, ендігі міндетіміз, ғұлама ғалымның өнегелі өсиеті мен тағылымды ойларын ұрпақтың санасына сіңіру ғана.

Оның дүниеден озғанына  жеті жыл өтсе де, үлгі өнегесі мен тағылымды идеялары жеті күн өткендей ескірген жоқ. Бәлкім, ешқашан ескірмейді де...

<div class="unit whole align-center"><br>* * * * * *<br></div>